Afar útközben nem bírta magában tartani a kíváncsiságát. A járatok szűkülő falai között, a csövek hálózata alatt haladva újra és újra nekikezdett:

– Mesélj már… legutóbb csak két mondatot nyögtél ki arról, mi történt veled fenn. Senki nem tűnik el úgy, hogy aztán egyszerűen visszasétáljon, mintha mi sem történt volna.

Jüra sóhajtott. Nem szerette, ha faggatják. Ráadásul nem is mesélhetett akármit. A fejlesztés, amin átesett – vagy inkább, amivé vált – túl veszélyes tudás volt ahhoz, hogy csak úgy kiadja magából. Mások számára ez csoda lett volna, vagy rémálom, de mindenképp figyelemfelkeltő. Olyan figyelem, amit sosem akarna magára vonni.

– Hosszú történet – kezdte óvatosan. – A robbanás után… hát, szerencsém volt. Túléltem. Sokan nem hitték volna. Én sem. De volt, aki összerakott. Szó szerint.

Afar hitetlenkedve fordult felé, de nem szakította félbe.

– Nem igazán részletezhetem. Nem azért, mert nem akarom, hanem mert… – Jüra megválogatta a szavait – …mert vannak dolgok, amik akkor működnek jól, ha kevesen tudnak róluk. Még neked is csak azért mondok ennyit, mert tudom, hogy bízhatok benned.

Afar végül bólintott. Látszott rajta, hogy még maradtak kérdései, de elfogadta, hogy ennyit kap. Jüra pedig néhány ügyes, félig igaz válasszal végül teljesen lezárta a dolgot. A beszélgetés elhalt, és helyét átvette a város mély, állandó morajlása, ami tovább kísérte őket.

Ahogy beljebb haladtak Mélyút utcáin, a környezet fokozatosan változott: az utcák és sikátorok egyre szűkebbek lettek, a falak összepréselődtek körülöttük. A hulladékból épített házak magasabbra törtek, kusza rétegekben, mintha maga a város is próbálna felfelé menekülni a nyomás elől. A zaj erősödött, kavarodott a vas, a gépek és az emberek hangjával.

Amikor kiléptek az egyik sarkon, a Folyosó teljes nagyságában kitárult előttük. Az egész úgy hömpölygött, mint egy élő organizmus. Ezrek mozdultak egyszerre a több szintes, függőhidakkal átszőtt bazárban. A levegő tele volt szagokkal: olaj, fűszerek, izzadtság, égett drót, rothadó hús és frissen sütött tészta fura keverékével.

A standokon bármit lehetett találni, amit egy feketepiacon csak el tud képzelni az ember. Lopott protézisek – néha még véresen. Exotikus állatok zsúfolt ketrecekben. Droidok félkészen, szétszedve, vagy olyan mélyen átalakítva, hogy már nem lehetett megmondani, eredetileg mire használták őket. Fegyverek halmokban. Tiltott orvosok sebészeti készleteikkel, akik féláron építettek be bármit, ami valamennyire működött.

És a tömeg. A feszültség. Az emberek arca mindenhol sápadt, feszült, ingerült volt.

Három csuklyás alak már messziről kilógott a forgatagból. Lassan, szertartásosan mozogtak, kezeiket összekulcsolva vagy az ég felé tartva. Arcukban a gépi alkatrészek hidegen csillogtak. A középső alak prédikált – Jüra csak foszlányokat hallott, de elég volt:

„…a mesterséges értelem vezet…”,  
„…az emberi korlátok meghaladása…”,  
„…megváltás a gépben…”

Jürának ökölbe szorult a keze a kabátja zsebében. Volt valami baljóslatú az egészben, valami, amit ösztönösen elutasított. De nem állhatott meg ezen töprengeni.

Afar egy épületre mutatott.

– Ott bent kell lennie annak a családnak, akit keresünk. Droid alkatrészekkel kereskednek. Néha veszek tőlük ezt-azt.

Az épület romos volt, de gondosan összetákolt – a belső működés többet számított, mint a külcsín. Az ajtó előtt alkatrészek hevertek rendszerezett kupacokban, és a cégér egyértelmű volt: DRÓTONTÚL – JAVÍTÁS ÉS CSERÉLÉS.

Afar Jüra elé lépett, és visszafogott mosollyal mondta:

– Jobb, ha én megyek elől. Engem ismernek.

Jüra bólintott, és ketten léptek be.

Bent Ivan fogadta őket, mogorva tekintettel és összefont karral. Oroszos akcentusa éles volt, mint a csípős vodka, amit valószínűleg literben ivott valaha.

– Afar. Rég láttalak. Mi kell?

– Csak egy-két kérdésem lenne és ennyi.

– Na had halljam, de előtte mutasd be a kis barátodat.

Jüra előre lépett, kezet nyújtott.

– Jüra. Örvendek.

Ivan egy pillanatig méregette, majd elfogadta a kézfogást, meglepően szilárd szorítással.

Afar rátért a lényegre:

– Hallottál valamit a szállítmányok eltűnéséről? Neked régebben volt kapcsolatod a felszínnel.

– Volt – morogta Ivan. – El is kapták. Szétszedték. Mióta meghalt semmit sem tudok biztosan. Akik tudnak valamit, azok is hallgatnak vagy eltűntek.

Ez az információ hidegen koppant. Jüra tudta, hogy ez zsákutca.

Megköszönték, és távoztak.

A tömeg között továbbhaladva Afar csendesen dünnyögte:

– Ez könnyebb volt, mint vártam.

– Miért? – kérdezte Jüra.

– Ivan általában úgy néz, mintha meg akarna ütni. Most meg… egészen barátságos volt.

– A mostani helyzet mindenkit megpuhít egy kicsit. A félelem ilyen.

A Folyosó szélén végül megálltak enni. Az olajos hús és a sült zöldség gusztustalanul nézett ki, de az illat meglepően jó volt. Még meg sem ették a felét, amikor két asztallal arrébb egy félhangos mondat elkapta Jüra figyelmét:

– Megtaláltam az egyik szállítót. – mondta egy férfi.  

– Hol?  

– Pontosítok. Csak… a darabjait. Valami elkezdte megenni. Szörnyek ólálkodnak odakint!

Jüra egy pillanat alatt felállt, átment, és leült melléjük. Szavak nélkül, kérlelhetetlen tekintettel.

A férfiak reflexből fegyvert húztak, de nem emelték fel – csak készen tartották.

– Mit tudtok a szörnyekről? – kérdezte Jüra halkan.

– Mi közöd hozzá? – mordult fel az egyik.

Jüra hátradőlt, nem félt tőlük. Hangja nem fenyegetett, csak tényt közölt:

– Ha nem derítjük ki, mi vadássza le a szállítókat, pár napon belül mind megdöglünk idelent. Nem ellenetek vagyok. Ugyanaz a veszély kerülget minket.

A két férfi összenézett. A feszültség lassan oldódott. A végén beszélni kezdtek.

Ahogy meséltek, Jürában összeállt a kép. Minden részlet a korábban látott hibrid lényekre mutatott – ember-gép torzszülöttekre, amelyek húsra vadásznak. Pont mint legutóbbi két alkalommal…

Mikor visszasétált Afarhoz, az izgatottan kérdezte:

– Na? Siker?

– Siker.

– Mit tudunk?

– A csatornákban hibrid ember-gép lények vadásznak. Ők támadják meg a szállítókat. És… megeszik őket.

– Ez… ez hülyeség! – fakadt ki Afar. – Ez már túlzás!

– Nem az. Láttam őket. És most már biztos vagyok benne, hogy nem csak kettő van belőlük.

Afar elsápadt.

– Akkor… mit csinálunk?

Jüra gondolkodott. Mozdulatlanul állt, csípőre tett kézzel, mint aki mérlegeli a helyzet minden kimenetelét.

– A szállítmányok mellé fegyveres kíséret kell.

Afar keserűen felnevetett:

– Persze. És szerinted ki vállalja el, ha még azt sem hiszik el, hogy ezek a lények léteznek?

Jüra felnézett, pillantása eltökélt volt.

– El fogják hinni… ha ide hozunk egyet.

Afar arca fal fehérré vált. A hitetlenkedés és a horror lassan simult el rajta, mintha próbálná feldolgozni a hallottakat – de a félelem ott maradt a szemében. A helyzet súlya ránehezedett mindkettejükre. Jüra viszont már döntött.

A démonokat nem elég ismerni. – Be is kell mutatni őket.

Afar arca még mindig félig hitetlen, félig sokkos volt. Bár próbálta tartani magát, az idegei vad táncot jártak. A két férfi egy darabig még némán állt egymással szemben, a Folyosó zsivaja szinte távoli háttérzajnak tűnt közöttük. Jüra rezzenéstelen tekintettel figyelte Afart, mintha csak várná, mikor omlik össze vagy mondja ki: ez az egész őrültség, ő ebbe nem száll bele. De Afar végül nem ezt tette. A mellkasa lassan emelkedett, nagy levegőt vett, majd hátra simította izzadt haját.

– Ha el akarod hitetni Mélyúttal, hogy a szörnyű helyzet nem mese, akkor nem lesz elég beszélni róla – mondta lassan, rekedten, mintha magát győzködné. – Mutatni kell valamit. Valamit, ami mellett nem lehet elsétálni.

– Pontosan ez a terv – felelte Jüra. – Kell valami, amitől mindenki felfogja, hogy az ellátmány nem egyszerűen eltűnik. Hogy nem banditák vannak odakint, hanem valami sokkal borzalmasabb.

Afar felsóhajtott, és úgy nézett Jürára, mintha ez lenne az utolsó pillanat, amikor még meggondolhatná magát.

– Rendben. Csináljuk. De csak azért, mert ha nem teszünk semmit, itt mindenki éhen döglik. És ha tényleg ilyen szörnyek vannak odakint, akkor én nem fogok egy helyben ülni és várni, hogy egyszer csak besétáljanak a kapukon és megnassoljanak pár embert.

Jüra halvány, fáradt mosollyal fogadta.

Útközben Afar még mindig próbálta feldolgozni a hallottakat. A lépteik visszhangzottak a földalatti város kacskaringós utcáin, a zsúfolt piacot lassan felváltotta a szűk sikátorok tompa zaja. Egy idő után Afar már nem bírta tovább a csendet.

– Azért… még mindig rohadtul nehezen hiszem el, hogy valami megeszi az embereket. Láttam durva dolgokat, érted. De ez… ez más.  

– Elhiszed majd, amikor látod – felelte Jüra. – És jobb, ha én vagyok melletted, amikor először látod őket.

Afar felhorkantott.

– Tudod, ha így folytatod, még azt hiszem, hogy kedvelsz.

– Inkább vedd úgy, hogy nem akarom egyedül cipelni a fejedet hazafelé.

A két férfi lassan Afar műhelye felé vette az irányt, hogy összeszedjék mindazt, amire szükségük lesz. A műhely hátsó részében lévő csapóajtó alatt terült el Afar féltve őrzött gyűjteménye. A lépcsők nyikorgása olyan hangosan visszhangzott, hogy Afar ösztönösen körbenézett, mintha attól tartana, valaki meghallja.

A pince sötét és fülledt volt, a polcokon régi fegyverek, lőszerek és különféle páncélzatok hevertek, némelyikük félig szétkapva. Jüra lassan végigsimított az egyik karabély csövén. A régi, kopott fém még mindig meglepően stabilnak tűnt.

– Rég nem láttam így felszerelve valakit – mondta Jüra, miközben a saját mellvértjével babrált, amire egyébként nem lett volna szüksége, csak Afar miatt vette fel.

– El se hiszem, hogy ezt most tényleg megcsináljuk.  

– Van jobb ötleted? – kérdezte Jüra vállát vonva.  

– Nincs. És ez a baj.

A két férfi végül összeszedett mindent: karabélyok, pisztolyok, töltények, zseblámpák, és a páncél. Jüra újra és újra ellenőrizte a fegyverét, mintha azzal biztosíthatná magát arról, hogy nem hagynak hibát a felkészülésben. Afar meg végül magához vett egy hosszú pengét is, csak a biztonság kedvéért.

Amikor kiléptek Mélyút védett kapuin túlra, a kapuőrök meglepve nézték őket. A sötét, fémes csarnokok kinti részei sokkal rosszabb állapotban voltak, mint maga Mélyút. Amint a kapu eltűnt mögöttük, Afar automatikusan közelebb lépett Jürához.

– Hát akkor menjünk a pokolba – morogta.

A csatornarendszer olyan volt, mintha a föld gyomra tátotta volna ki a száját. A csövek savszagú levegőt fújtak, a falak vizesen csillogtak a lámpáik fényében. Ahogy hosszú perceken keresztül haladtak egyre beljebb, a zajok lassan átalakultak valami sokkal kellemetlenebbé: kaparó hangokká, csikorgó visszhangokká, amelyek néha olyan közelről jöttek, hogy Afar ösztönösen megemelte a fegyverét.

– Mi a franc ez? – suttogta.  

– Nem tudom – felelte Jüra. – De már tudja, hogy jövünk… figyel minket.

A falakon mély karmolások látszottak, mintha valami hatalmas és éles ujjakkal szántotta volna fel a betont. Egy ponton a csatorna padlóján vért is találtak – megalvadt, sötét, nyúlós folt, mintha valakit ott beleztek volna ki.

A nyomokat több száz méteren keresztül követve jutottak el egy nagyobb üregbe. Ott látták meg őket: három magas, csontsovány, mégis groteszkül erősnek tűnő figura. Hosszú, piszkosfehér végtagok, olyan hosszú karok, hogy térdig értek. Az arcuk helyén csak egy hosszú, fülig érő száj volt, pengeéles fogakkal tele, a szemük helyén üres, sima csontos felület. Kattogó hangokat hallattak, mintha echolokációt használnának szemek híján.

Afar megállt, a vér kifutott az arcából.

– Atyaég… ezek tényleg…  

– Maradj mögöttem – szólalt meg Jüra, és már emelte is a fegyverét.

A szörnyek mozgása éles, szinte villanásszerű volt. Az első felugrott a falra, majd onnan rugaszkodott tovább egyenesen feléjük. Jüra már a levegőben követni kezdte a mozgást, oldalra szökkent, és közben tüzelni kezdett. A lövések fekete vért fröcsögtettek a levegőbe, de a lény nem állt le – csak még dühösebb lett tőle. A sötét nehezítette a lények mozgásának követését, de Jüra képes volt tartani az iramot.

Afar oldalról adott le pontos lövéseket, mindegyik talált, de mintha ezek a bestiák nem ismerték volna a fájdalmat. Egyikük hosszú karjával lesújtott Afarra. A karmok végigszántották a mellvértet, és ha nem lett volna rajta a páncél, minden bizonnyal félbevágták volna. Afar a falnak csapódott, a levegő kiszorult a tüdejéből, de a fegyverét nem ejtette el.

– Jüra! – kiáltotta rekedten, miközben próbált felállni.

A második lény eközben már Jürának ugrott. Reflexből a pengéjével felhasította annak bal oldalát, mire a lény egy torz üvöltés kíséretében hátrált egy lépést, aztán megint támadott. Jüra most két támadóval állt szemben. Egyik kezében a penge, a másikban a gépfegyver. A pengét lendítve eltalálta a bal oldali szörny vállát, ami furcsa módon azonnal érzékelte a találatot, majd ijedten elmenekült. Ekkor a másik Jüra felé ugrott, és a fegyverével a szörny fejét találta el. A szörny megingott, és ebben a pillanatban tüzet nyitott rá. A lény teste élettelenül omlott a földre miközben a rajta lévő lyukakból enyhe füst szivárgott, mintha sérült akkumulátorokkal lett volna tele a teste.

A harmadik megkerülte őket, és Afar felé kezdett mozogni.

Afar már nehezen bírta tartani a fegyvert. Ellőtte az utolsó tárát is, de a lény nem esett el. A pengeéles karok újra lendültek, ezúttal célzottan a nyaka felé. Afar ösztönösen maga elé kapta a fegyvert, még úgy is, hogy tudta: ez akár az utolsó mozdulata lehet.

Jüra oldalról megjelent, és olyan gyorsan mozdult, hogy Afar alig érzékelte. Egyetlen íves mozdulattal állon vágta a lényt, majd oldalról belemarkolt annak torkába és kitépett belőle egy darabot. A lény hörgött és levegőért kapkodott, de csak fekete, sűrű vér tört elő a szájából. Végül térdre rogyott, és meghalt.

A harc hosszú percekig tartott, mintha minden pillanat külön csata lett volna. Amikor végeztek, a csarnok padlóját szinte teljesen fekete vér borította. A két lény mozdulatlanul hevert a betonon, hatalmas tátott szájuk még holtan is dermesztő volt. A harmadikat még kereste Jüra egy darabig, hátha vissza tudja szerezni a pengéjét, de a hibrid már nem volt a helyszínen.

Afar zihált, sápadtan ült a falnak dőlve.

– Te… nem vagy normális… – nyögte.  

– Lehet – válaszolta Jüra – de élünk.

– Ki tudja meddig… – rázta a fejét Afar.

Már nem volt kérdés, hogy ezeknek a lényeknek a fejeit visszaviszik. Levágták őket, a hús kemény volt, szinte gumiszerű. Mindkét férfi cipelt egy-egy fejet, súlyos, torz koponyák voltak ezek, amiket nehéz volt bármivel összehasonlítani.

Ahogy elindultak vissza Mélyút felé, Afar lassan, nehezen kapkodta a levegőt, de már volt valami eltökéltség a hangjában.

– Ezeket látva senki sem fogja azt mondani, hogy kitaláltuk. Ezt nem lehet nem komolyan venni.  
– Pont erre számítok. Ha ez kint van, akkor belül szervezettség kell. Jól felszerelt harcosok.

– Tudok valakit, aki segíthet – mondta Afar, és a hangja most egészen szilárd volt. – Régi barát. Parancsnok volt, harcedzett, nem ijed meg semmitől. A neve Mirkó. Ha valaki képes megszervezni a védelmet és fegyveres kíséretet adni a szállítók mellé, akkor ő. És ha meglátja ezeket…  

– Egyből tudni fogja, hogy ez nem játék – fejezte be Jüra.

A két vértől és verejtéktől átázott, kimerült férfi visszaindult a város felé, vállukon a torz fejekkel. A kapuk felé vezető út még sosem tűnt ilyen hosszúnak. 