Emiko tompán hallotta, hogy valaki a nevét szólítja. Próbálta kinyitni a szemét, de minden homályos volt, nem tudott fókuszálni. Egy elmosódott alak hajolt fölé, és ujjaival a lány pulzusát kereste. Teste gyenge volt; megpróbálta felemelni a karját, de mintha betonból lett volna. A homályos alak beszélt hozzá, de szavai értelmetlen zajnak tűntek. Érezte, ahogy felemelik, és viszik valahová.

Lassan visszatért az érzékelése. Jüra térdelt előtte, ő pedig a kanapén ült.

— Mi… mi történt? — kérdezte elhaló hangon.

— Én is ezt akartam kérdezni — felelte Jüra.

— Nem emlékszem… hol vagyok?

— Itthon vagy. A földön fekve találtalak meg. Minden rendben?

— Forog velem a világ… lehet, hányni fogok\! — mondta Emiko. Jüra az asztal melletti kukáért nyúlt, és még időben tolta elé.

— Köszönöm… — törölte meg a száját Emiko.

— Emlékszel, mi történt veled? — próbált információt szerezni Jüra, de Emiko csak szipogott.

— Elvesztettem… kizártak… az a kislány… nem tudtam megmenteni.

— Milyen kislány?

Emiko a számítógép felé mutatott.

— A felvételek… — mondta, majd eldőlt a kanapén, egyik kezével a kukába kapaszkodva.

Jüra odalépett a géphez, elindította a felvételt, és végignézte a borzalmat, amit a maffia művelt; látta, hogyan küzdött Emiko, és miként végződött az összecsapás. Arca megkeményedett, borzalmas harag öntötte el.

Visszaült Emikóhoz a kanapéra, kezét az arcára tette, és így szólt:

— Pihenned kell. Túl sokat dolgoztál.

Emiko sóhajtott, majd lehunyta a szemét.

— Igazad van… pihennem kell… — mondta szinte félálomban.

Jüra karjába vette, és elvitte az ágyig, ahol óvatosan letette, majd betakarta. Leült az ágy szélére, kezét Emiko lábára helyezte, és az ablakon át figyelte a várost. A reklámtáblák, a lakásokból kiszűrődő halvány narancssárgás fények, az épületek tetején felvillanó piros jelzőlámpák látványában gondolatai elkalandoztak. Nehéz volt feldolgozni a látottakat, pedig erős gyomra volt, de ettől egyszerre forrt a vére és nőtt a félelem: mi lehet még sötétben, amit nem ismernek, és hova vezethet mindez. Legfőképpen az foglalkoztatta, hogy hol van az emberi gonoszság és önzés tátongó szakadékának az alja. Nem akarta még elképzelni se.

Keze lejjebb csúszott Emiko lábán, miközben simogatta.

— Jézusom, te jéghideg vagy\! — suttogta.

Észrevette, hogy Emiko valóban vacog álmában. Hirtelen nem tudta eldönteni, hogy a hideg az oka, vagy az elmúlt időszak tette próbára Emiko idegrendszerét. Elsétált a termosztáthoz, picit megemelte a hőmérsékletet. Mivel nem tűnt fel neki a hőmérséklet, elővette a kék pirulákat és bevett egyet, hogy érezze a környezetét.

Jüra fel-alá sétált a szobában. Nem tudott aludni; az események pörögtek a fejében, és egyik perc a másikba olvadt. Alaposan szemügyre vette Emiko pókháló-szerű kapcsolati térképét. Lenyűgözte, milyen alaposan elemezte a megszerzett adatokat. Mindig is felnézett Emikóra az esze miatt.

Az asztalhoz lépett, leült a székre, majd a földön szétszórt kábelekre fordította a tekintetét. Felvette őket, látta a félhomályban megcsillanó, hajszálvékony csatlakozó tűket. Elképzelte, hogyan illeszkednek Emiko idegrendszeréhez. Visszahelyezte a kábeleket a falon lévő akasztókra, ahogy szokás volt használaton kívül.

Az asztal rendetlen volt: tányérok, poharak, gyorséttermi csomagolópapírok hevertek szanaszét. Nem ítélkezett; Emiko gyakran napokig nem hagyta el a széket. Összeszedte a szemetet, a mosatlant, letörölte az asztalt és kiürítette a kukát, majd visszaült. Kényelmes volt. Elengedte magát. Gondolatai a felvételekre terelődtek: amit Emiko művelt ott a telepen, az egész rajtaütés… hihetetlen volt számára. Már a legelső pillanattól tudta, hogy iszonyatos erő van benne. Tudta, hogy meg kell védenie az élete árán is, mert ha valakinek van esélye megmenteni ezt a várost a pusztulástól, az Emiko.

Ekkor egy éles sikítás hasított a csendbe. Jüra úgy összerándult, hogy belerúgott az asztalba. Emiko az ágyon ülve tartotta maga elé a karjait, védekező pozícióban, mintha egy szellem támadta volna meg. Sírt, kapálózott, homlokán hideg verejték csillogott. Jüra odasietett, próbálta megnyugtatni, de hosszú másodpercekig csak a pánik tombolt Emikón.

Mikor kinyitotta a szemét és körbe nézett, látta, hogy biztonságban van. Jüra nyújtotta a kezét, Emiko remegve fogta meg, mintha vizsgálta volna, valódi-e. Légzése szapora volt, szíve úgy dobogott, mintha ki akarna ugrani a helyéről.

— Minden rendben? — kérdezte Jüra.

— Atya ég… borzalmas álmom volt — mondta könnyes szemmel. — Én voltam az a kislány, akit elvittek a falon túlra, és ott aztán… — hangja elcsuklott, zokogás tört ki belőle.

Jüra közelebb húzódott és átkarolta. Emiko csak sírt és sírt. Annyira megviselte az álom, hogy nem bírta magában tartani az érzéseit. Patakokban folytak a könnyek az arcán, Jüra törölgette őket.

Mikor már kevésbé volt szapora a légzése, és a pánik sem uralta az elméjét, Jüra szemébe nézett. Szeme körül az elsírt smink nagy fekete karikákat rajzolt.

— Akkor volt utoljára ilyen, mikor eltűntél — mondta szipogva. — Köszönöm, hogy itt vagy\! — majd belefúrta az arcát Jüra mellkasába.

— Semmi baj. Gyere, megmosom az arcod\! — szólt Jüra kedvesen, és kisegítette az ágyból.

Csukott szemmel ült a kád szélén, Jüra pedig nedves kendővel finoman törölgette az arcát. Mikor végzett, Emiko odalépett a tükörhöz, elővett egy ajakbalzsamot, bekente a száját, csücsörített, és dobott egy puszit Jürának a tükörből.

— Gyere, aludjunk\! — invitálta Emiko.

— Nem hiszem, hogy tudok — válaszolta Jüra.

— Legalább várd meg, míg elalszom — nézett Emiko boci szemekkel.

Mindketten befeküdtek az ágyba, Jüra a fejét simogatta, míg Emiko újra el nem aludt. A plafont bámulta, próbálta néha lehunyni a szemét, de még mindig nem tudott elaludni.

Így feküdt egészen addig, amíg a nap első sugarai be nem kúsztak a szobába. Az ablakon áttáncoló fény lassan végigsimította a falakat, megtöltötte a teret, és sorra megvilágította a bútorok éles kontúrjait. Jüra némán figyelte, ahogy a reggel óvatosan bekebelezi a szobát; gondolatai most rendkívül tiszták, békések voltak.

Emiko megfordult, álmos hangon dünnyögött valamit, majd csukott szemmel az ágy fölötti polcon tapogatózott a redőny távirányítóját keresve. Néhány másodperc vak keresgélés után rábukkant, megnyomta a gombot, és a redőny halk, monoton zümmögéssel ereszkedni kezdett. A reggeli fény lassan eltűnt, helyét újra a sötét vette át. Csak néhány vékony fénypászma szökött át a redőny apró lyukain, pengeéles csíkokat rajzolva a levegőben.

Ekkor jelzett Jüra kommunikátora. Egy új üzenet. Nem mozdult, de aztán érkezett még egy, majd még egy. Ez már gyanús volt. Fáradtan felkelt, odasétált az eszközhöz, és ránézett. Az üzenetek Afartól jöttek.

_„Valami nagyon nincs rendben. Sok a halott, és még több az eltűnt személy. Gyere, amint tudsz, az emberek kezdenek pánikba esni!”_

Kellett egy pillanat, hogy Jüra visszarántsa magát a nyugodt reggelből. Aztán beugrott neki a két hibrid szörny, amellyel Afar után találkoztak legutóbb. Megborzongott, majd visszaírt: _„Indulok.”_ Gyorsan átöltözött.

— Hová mész? — kérdezte Emiko álmosan.  
— Afarnak segítség kell. Pontosabban: a segítségünk. Elmegyek hozzá és megnézem, mi a helyzet. Majd hívlak. Addig pihenj! Nem tetszik ez a dolog... rossz előérzetem van. — A hangja komoly volt.  
— Rendben. Vigyázz magadra!

Jüra csendben bólintott, majd kilépett az ajtón és elindult lefelé. A lift mellett elsétálva észrevette, hogy eltűnt róla az _„Üzemen kívül”_ tábla.

Végre működik... — gondolta, és beszállt.

Az utca szinte teljesen üresnek tűnt. A távolban az autópálya tompa moraja kísérte, más nem nagyon mozdult. Most nem a szokásos útvonalát választotta: felszállt egy buszra, és fél szemmel figyelte a környezetét, amíg utazott. Néhány megálló után leszállt, és elindult a közeli folyó felé. A vízen hatalmas kereskedelmi hajók csorogtak. Jüra kisétált az egyik dokk szélére, megvárta, míg egy robusztusabb hajó elég közel ér, majd lendületet vett és felugrott az egyik oldalsó kiugróra, pont oda, ahol takarásban maradhatott.

Onnan figyelte a partot. Néhány horgász üldögélt a víz mellett, szinte rituális mozdulatokkal próbálva szerencsét — még akkor is, ha ebben a folyóban már alig volt élet. Inkább a megszokás tarthatta őket ott, vagy az a vágy, hogy valami békés kapaszkodót találjanak a mindennapok monotonitásában.

A hajó végül elérte azt a szakaszt, ahol Jürának le kellett szállnia. A következő híd egyik pillérének oldalában egy keskeny fém lépcső húzódott. Amikor a pillér mellé értek, Jüra elrugaszkodott. Cipője pont akkor csúszott meg, és majdnem a vízbe zuhant, de az utolsó pillanatban sikerült elkapnia a korlát alsó peremét. Egy kézzel kapaszkodva lógott és nézte a kavargó vizet maga alatt. Mély levegőt vett, majd könnyed mozdulattal felhúzta magát, és elindult lefelé a lépcsőn.

A lépcső egy csatorna bejáratához vezetett, amely meredeken süllyedt a föld alá. A betont csúszós, a falakat mohás, vizes foltok borították. Jüra megállt egy pillanatra, méregette a talpa alatt a nyálkás felületet, majd óvatosan lépett egyet, és csúszni kezdett a lejtőn.

— Kíváncsi vagyok, még működik-e… — motyogta maga elé.

A csúszás egyre gyorsult. A cső fala sivítva suhant el mellette. Amikor megpillantotta a kivezető nyílást és a mögötte tátongó mélységet. Tudta: ha nem jókor ugrik, baja eshet. Összpontosított. A kijárat felé közeledve leeresztette a súlypontját, megfeszítette mindkét lábat, és hatalmas lendülettel átvetette magát a nyílás peremén.

A csatorna egy óriási víznyelő ciszternába torkollott, amely a turbinák felé vezette a vizet. Más csatornákból több száz köbméternyi víz zúdult le az örvényekkel tele kavargó mélységbe. Amíg a levegőben volt, fél szemmel látta a lent gomolygó sötétséget. Egy pillanatra átfutott rajta: ha hibázik, a víz elnyeli, a turbinák pedig darabokra tépik, mielőtt a másik oldalra érhetne.

Az idő lelassult. Úgy repült át a halálos tátongó üregen, mintha valami idegen, hangtalan világba került volna. Aztán keményen, de kontrolláltan ért földet a túloldali szervizösvény betonján. A lendületet vállon át gördülve törte meg, hogy tompítsa a közel húszméteres ugrás erejét. Végül felállt, megrázta a karját, és megkönnyebbülten kifújta a levegőt.

---

A szervizösvényről egy ajtó nyílt, amely egy hosszú, terem ­szerű helyiségbe vezetett. Jüra belépett, és azonnal megcsapta a hideg fém és az elektromosság jellegzetes, száraz illata. Körülötte a plafonig magasodó szerverek és kapcsolószekrények sorakoztak végtelennek tűnő rendben. A világítás égve maradt, így fémes fehér fény öntötte el a folyosónyi teret. Folytonos zúgás töltötte be a helyiséget; a gépek rezgése szinte a mellkasában pulzált, mintha a terem maga egy hatalmas, hideg szív lenne.

Jüra lassan elindult, léptei tompán koppantak a rácsos padozaton. Egyik oldalon sem lehetett kilátni a gépsor mögé, csak a monoton ritmusban villogó LED-ek teremtettek életet a fémmonolitok között. Nem tartott sokáig, amíg átért a túloldalra, ahol egy másik ajtó várta. Ahogy kitárta, a hang azonnal megváltozott — mélyebb, erőteljesebb morajlás áradt felé.

A következő tér, ami elé tárult, a turbinahangár volt. Egy gigantikus méretű csarnok, melynek közepén dühöngő gépszörnyek sora működött fültépő robajjal. A turbinák testébe hatalmas csövek torkolltak, mindenhol vezetékek és kábelek kanyarogtak, mint egy gépi idegrendszer. A mennyezetről függő hidak, csigalépcsők, korlátok, karbantartó platformok hálózata fonta át a teret, mintha egy ipari labirintusba került volna.

Jüra lenézett a lába alatti mélységbe, majd egy határozott mozdulattal átemelte magát a korláton, és az alatta futó keskeny hídra ugrott. A fémhíd alatt dübörögtek a turbinák, a rezgés a talpán keresztül végigfutott a testén. Elindult előre, közben folyamatosan figyelte a környezetét — nem akarta, hogy bárki is meglássa.

Így haladt egy darabig: néha magasból ugrott le egy alacsonyabb platformra, máskor a gépek peremére kapaszkodva mászott fel, mint egy lopakodó árny a gépóriások között. Minden mozdulatának célja volt, minden lépése a zajban rejtőzött el.

Egy ponton emberekre lett figyelmes. Fehér köpenybe öltözött munkások és mérnökök csoportja sétált el előtte, hangjukat elnyelte a gépek robaja. Jüra azonnal félrehúzódott, és a csövek közé rejtőzött, amíg elhaladtak mellette. Ahogy figyelte őket, észrevette, hogy az ajtó, amelyen át érkeztek, lassan záródni kezd. Nem gondolkodott: iramodott, átsiklott a csövek között, és az utolsó pillanatban elkapta az ajtót, mielőtt becsukódott volna.

Odabent a tér már kevésbé volt ismerős. A szerkezet, a kialakítás, az elrendezés mind idegennek hatott. Jüra csak nagyjából tudta, merre lehet — a régi tervrajzokból megmaradt emléktöredékek vezették. Lopakodva haladt a folyosók és ajtók kusza hálóján keresztül, mígnem talált egy lépcsőházat. A falakon kirakott táblák a régi vízelvezető csövek irányát jelölték. Ez volt az egyetlen biztos kapaszkodó.

Ahogy egyre lejjebb haladt, úgy változott a környezete: a steril, fehér, modern belső lassan szürkévé fakult, majd kopottá, foltos betonfelületekké torzult. A falakon a rozsda csíkokat festett, a levegő pedig egyre nehezebb lett, mintha a múlt pora telepedne a mellkasára. Minden emelet lefelé lépés volt a romlásba. A hanyatlásnak érezhető, savanyú szaga volt.

Végül egy ajtóhoz ért, amely kivezetett a régi vízelvezető rendszerbe. Innen már fejből tudta az utat. Elhaladt a magas, oszlopszerű támaszok mellett, melyek között visszhangzott minden lépése. Átmászott rozsdás kordonokon, letépett figyelmeztető táblákat kerülgetett, elhagyatott ajtókon lépett be, mígnem megérkezett egy másik bejárathoz.

A földalatti város ezen kapuját fegyveres őrök védték. Hallották Jüra közeledését, fegyvert emeltek rá, de amint elegendő fény vetült az arcára, a tisztaság, a felismerés lenyugtatta őket. A csövek közé ékelt, hulladékból összeeszkábált fényszórók megmutatták, ki közeledik.

— Mi járatban erre? — kérdezte az egyik őr, feszült figyelemmel.

— Hallottam, hogy furcsa dolgok történnek mostanában, szóval gondoltam, hazajövök, megnézem, mi folyik itt. — válaszolta Jüra semleges arccal, de határozott jelenléttel.

Ahogy a résnyire nyitott kapu felé lépett, az egyik őr elállta az útját. Jüra összehúzta a szemöldökét, és kissé lefelé döntött fejjel nézett rá — fölényes, mégis fegyelmezett mozdulattal. Magasabb termete miatt árnyékot vetett az őrre, aki nem hátrált. A tekintete cseppet sem enyhült; a férfi láthatóan bármelyik pillanatban kész lett volna cselekedni.

A másik őr megbökte társa vállát, és egy finom, de határozott fejmozdulattal jelezte, hogy engedje el. A feszültség a két férfi között még mindig vibrált, mint egy túlfeszített húr.

— Engedd, hadd menjen. — mondta.

Az őr nem vette le Jüráról a szemét, még akkor sem, amikor félreállt. Jüra szeme sarkából tovább figyelte, miközben átsiklott a vastag kapuszárnyak közti keskeny résen.

Amint bent volt, azonnal Afar műhelye felé indult. A férfi az előtérben telefonált, és idegesen járkált fel-alá, mozdulatai töredezettek voltak, mint aki alig bírja kordában tartani a benne tomboló feszültséget.

---

 kesobb csatlakozik emiko is es Null segitsegevel lent kuzdenek es nyomoznak a csatornakban.