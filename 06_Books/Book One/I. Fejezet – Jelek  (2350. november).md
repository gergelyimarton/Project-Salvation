A város fölött szürke, neonszennyezett ég húzódott, mintha a világ sosem látott volna tiszta eget. A toronyházak végtelen sora kékes és vörös fényekkel szórta tele a fellegeket, hamis naplementét vetítve azokra, akik elég bátrak vagy ostobák voltak felemelni a tekintetüket. Lent, a sikátorok mélyén patkányok szaladtak szét a legapróbb zajra is, mintha ők is tudták volna, hogy minden hang figyelő kamerák és rejtett drónok szenzorain csapódik le. Az emberek sietve lépkedtek a reklámok fényében, arcukat villódzó hologramok világították meg. Mindenki sietett valahová – de valójában senki sem tartott sehova. Ez volt az életük: végtelen zaj, fojtott szmog, a félelem monoton lüktetése, amit sosem vallottak be maguknak.

Emiko szobájában semmi nem mozdult, csak a monitorok rideg, kék fényében táncoló kábelek árnyékai. Az asztalán szétszórva kusza kígyókként tekergőztek, és a gerincébe illesztett csatlakozók fénylő pontjai ritmikusan pulzáltak. Érezte, ahogy a processzorok forrósodnak; az áramütésszerű impulzusok a idegrendszerével keveredve szinte szédítővé tették az összekapcsolódást. A rajta áfutó adatcsóvák és a szívverése egyetlen lüktető organizmussá olvadtak. Ő maga volt a hálózat.

Ujjai úgy táncoltak a billentyűzeten, mintha zongorán játszanának egyetlen végtelen darabban. Banki titkosítások szakadtak szét, kormányzati tűzfalak omlottak le hangtalanul. Az adatfolyamok színes spirálokként futottak a szeme előtt, és ő mohón mart beléjük, mint vadállat a prédájába.

És akkor, a megszokott zúgásban, felvillant valami. Egy üzenet. Nem zaj, hanem szabályos mintázat – túl szabályos, túl tiszta. Egyidejűleg volt hideg algoritmus és személyes kézjegy.  
 – Mi a franc ez? – szaladt ki a száján.

Az adatot követve egy régi adattárhoz jutott. A kamera-felvételek mind törölve voltak; nem egyszerű törlés volt ez, hanem gondosan eltüntetett nyom. Mégis maradt valami, mintha szándékosan hagyták volna ott neki: egy koordináta.

A város északi szektorának egyik elfeledett sikátora.

Emiko gondolkodás nélkül csatlakozott egy közelben járőröző drónhoz. Néhány másodperc alatt feltörte, és a robot szemein keresztül látta meg a falat. A falon egy graffiti: egy arc. Az ő arca. Úgy festve, ahogy évekkel ezelőtt kinézett, mielőtt elbukott volna.

A szíve kihagyott egy ütemet.

„Ez lehetetlen…” – villant át rajta. A vonalak ismerősek voltak, a festés lendülete nyugtalanítóan ismerős. Ez Jüra kézjegye.

A neve mint penge hasított végig benne. Hosszan kifújta a levegőt, az emlékek áradatát engedve szabadon.

Tizenöt év. Tizenöt év telt el azóta, hogy először találkoztak. Egy rozsdás acélfal tövében, mikor ő már szinte elveszettnek hitt mindent, Jüra egyszerűen ott termett. A szavai – „Ha elég bátrak vagyunk, elhitethetjük velük, hogy nem mi félünk tőlük, hanem ők félnek tőlünk” – beleégtek az agyába. Akkor kezdődött minden.

Emlékképek követték egymást, mintha nem is ő irányítaná: éjszakák, amikor ketten fújták tele a falakat, miközben drónok kergették őket. Röplapok szórása, robbanások a konvojok alatt, lázas futások sötét utcákon át. Egy tüntetés, ahol egymás vállát támasztva álltak a könnygázban. És végül a vonatállomás, amit lángok nyeltek el. A pillanat, amikor elvesztette. Amikor biztos volt benne, hogy Jüra többé sosem jön vissza.

Emiko azóta egyedül építette önmagát. A város alvilágának legravaszabb, legrettegettebb hackere lett, akinek a neve önmagában elegendő volt, hogy cégek és politikusok reszkessenek. De minden áttört tűzfal mögött ott maradt a hiány. A gyász, amit sosem tudott feldolgozni, és ami minden sikerben kísértetként élt tovább.

Most viszont ott volt előtte: az arca, Jüra keze nyomán. Nem hologram, nem digitális illúzió – festék, fal, mozdulat. Valódi.

Emiko ökölbe szorította kezét, és a képernyők hideg fényében maga elé motyogta:  
 – Ha tényleg te vagy… akkor miért most? Miért hagytad, hogy éveken át a halálod árnyékában éljek?

A monitorok halkan vibráltak, a kód futott tovább, mintha a világ mit sem sejtett volna. Odakint a metropolisz morajlott, a fények ritmusban lüktettek.

De Emiko tudta: valami változott.

Napokig, majd hetekig kapaszkodott bele a jelekbe, mintha egy láthatatlan szálon húznák. Minden reggel ugyan úgy indult, ugyanazzal a szmogtól fuldokló várossal, és ő minden este a gépei előtt roskadt össze, szemében vörös hajszálerekkel, agyában sistergő adatkígyókkal. A testét már nem választotta el a technológiától: ha a programok lelassultak, ő is úgy érezte, mintha a saját szíve verne nehezebben.

Rátapadt a környék összes biztonsági kamerájára. Órákon át visszatekerte ugyanazokat a pixelzajos felvételeket, ahol a reklámok színei villogtak, és az emberek elmosódott alakjai suhantak el. Egyetlen képkockán sem volt nyoma annak, hogy valaki festéket fújna a falra. Mintha maga a graffiti született volna meg a beton repedéseiből, tanú nélkül.

A rendőrségi akták sem mondtak semmit. Steril mondatok, adminisztratív üresjáratok: *„incidens nem regisztrálható”, „a terület tiszta”*. Egy adatrengeteg, amiben minden utalás úgy tűnt el, mint ha valaki célzottan radírozta volna ki. Emiko az ujjait a billentyűzetbe vájta, mintha a húsát tépné a fém.

A drónok sem hoztak választ. Hármat is küldött a csatornarendszerbe, éjjeli sikátorokba, a magas tetők peremére. Mindegyik visszatért, de üres kézzel. A falon ott maradt a kép – az ő régi arca –, de mögötte semmi. Se hőnyom, se szemtanú.

Egy hónap telt el így. Egy hónapnyi hiábavaló hajszában, ahol minden nyom csak újabb falba ütközött.

Egyik éjjel, mikor újra lejátszotta a felvételeket, a monitor színei összemosódtak a könnyeivel. A kábelek a tarkójába feszültek, de nem érdekelte. Úgy zokogott, ahogy már évek óta nem. Nem az adatvesztés, nem a falba ütközött algoritmusok miatt. Hanem mert a fájdalom, amit mélyre temetett, most feltört.

– Miért nem jössz elő? – préselte ki a torkán, a könnyek közé sziszegve. – Miért kell játszanod velem? Ha te vagy az… ha tényleg élsz… miért nem mondod ki?

Aztán megint csak önmagát marcangolta. Hamar visszaszívta a haragot. Mert tudta, hogy ha Jüra él is, akkor is egyetlen dologra nem képes: arra, hogy haragudjon rá.

A gépei halkan zümmögtek körülötte, mintha altatódalt játszanának. Emiko lassan kifújta a levegőt, az ujjai remegtek a billentyűkön. Tudta, hogy ez nem szórakozás. Nem egyszerű provokáció. Túl tiszta, túl pontos volt a graffitiben az a kézmozdulat. 

– Akkor is megtalállak – suttogta, mintha a falak között bujkáló szellem hallaná. – Lehetsz árnyék, lehet, hogy senki más szerint nem létezel… de én tudom, hogy itt vagy. És addig kereslek, amíg elő nem lépsz.

A város odakint ment tovább, a toronyházak szétvágták az eget. Az emberek a megszokott ritmusban rohantak sehová. Senki nem látta, hogy a sötét szobában Emiko könnyei és gépei ugyanarra a hullámhosszra rezdülnek.

Emiko számára mostantól minden zaj, minden adatcsomag, minden villódzó fény egyetlen üzenetet hordozott: Jüra valahol ott van, és ő nem engedheti el többé.