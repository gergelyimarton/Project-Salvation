Ahogy visszafelé haladtak, Afar lihegése tompán verődött vissza a csatorna falairól. Minden lépésnél érezni lehetett rajta, hogy a teste a határán van, a páncél súlya és az adrenalin együtt őrölte fel az erejét. Jüra viszont egyre nyugtalanabb lett. Nem a fáradtság, nem is a sötétség zavarta, hanem az a megmagyarázhatatlan, zsigeri érzés, amely lassan, de kérlelhetetlenül kúszott fel benne. Olyan volt, mintha valaki vagy valami a tarkójára tapadt volna, és minden mozdulatukat követné.

Ösztönösen átnézett a válla fölött. A sötétség sűrű volt, szinte tapintható. Megállt. Hunyorogva meredt előre, mintha a szemei képesek lennének átlátni azon, amit más csak üres feketeségnek érzékel. A járat néma volt, de ez a némaság nem volt megnyugtató. Inkább olyan, mint egy visszafojtott lélegzet.

Afar csak pár méterrel később vette észre, hogy Jüra nem követi. Megfordult, kissé ingerülten, még mindig zihálva.

– Mi az? Hallottál valamit?

Jüra lassan emelte fel a kezét, jelezve, hogy maradjon csendben.

– Készítsd a fegyvered. Lehet, hogy társaságunk van.

Alig mondta ki, a sötétből vérfagyasztó ordítás tört elő. Nem egyetlen hang volt, hanem több, egymásra csúszó, torz üvöltés, amelytől a csatorna fala is megremegett. A következő pillanatban tompa dübörgés töltötte be a teret, mintha egy egész hadsereg rohanna feléjük, végtagok csapódása, fém és hús egyidejű mozdulata.

Jüra felemelte a fegyverét, a cső alá szerelt lámpa keskeny fénynyalábja belevágott a sötétbe. A fény túl gyenge volt ahhoz, hogy tisztán kivegye, mi közeledik, de amit látott, az elég volt. Mozgás, túl sok mozgás. Árnyak, amelyek nem tűntek emberinek.

– Futás! – ordította.

Mindketten azonnal megiramodtak. A bakancsuk csúszott a nedves betonon, mögöttük a dübörgés egyre közelebb ért. Afar szíve a torkában dobogott, minden lélegzetvétel égett. Érezte, hogy lassul, a teste nem bírja a tempót. Jüra hátranézett, és azonnal felmérte a helyzetet.

– Dobd el a fejet! – kiáltotta.

Afar egy pillanatig habozott, de aztán elengedte a levágott hibridfejet. Tompa puffanással csapódott a földre. Könnyebb lett, kicsit gyorsabb, de még mindig nem volt elég.

Jüra hirtelen megállt. Megfordult, a fegyvercsövet hátrafelé irányította, és amint az első alak belépett a fénykörbe, tüzet nyitott. A lövések vakító villanásai feltárták az üldözőik valóságát: eltorzult, módosított testek tömege rohant feléjük. Ember és gép groteszk keverékei, állatias mozgással, mechanikus ízületek csikorgásával, torz üvöltésekkel.

Jüra módszeresen lőtt, ahogy csak tudott, a lehető legtöbbet próbálta leszedni. De túl sokan voltak. Amikor az utolsó tár is kiürült, nem állt meg gondolkodni. Meglendítette a gépkarabélyt, és teljes erejéből megdobta vele a hozzá legközelebb érő hibridet. A csapás olyan erős volt, hogy a lény feje egyszerűen leszakadt, a test lendületből még pár lépést tett, mielőtt összerogyott.

– Erre! – ordította Afar.

A jobb oldali falnál észrevett egy szervizajtót, feltépte, és intett Jürának. Jüra megindult felé, de abban a pillanatban egy szörny elkapta a lábát. Erőszakosan visszarántotta a sötétbe. Jüra elvesztette az egyensúlyát, a földre zuhant, és ösztönösen rúgni kezdett. Az első két rúgás célt tévesztett, a harmadik azonban telibe találta a lény fejét. Éles reccsenés hallatszott, a förmedvény feje hátracsuklott, és elernyedt.

Feltápászkodott és átvetette magát az ajtón. Afar egy vastag fémdarabbal ékelte ki az ajtót mögötte. A túloldalról dühös ütések zúdultak rá, a fém meg-megremegett, de aztán hirtelen megszűnt a zaj.

Mindketten némán álltak, izmaik megfeszülve, hallgatózva.

– Szerinted elmentek? – kérdezte Afar halkan.

– Fogalmam sincs – felelte Jüra –, de nyertünk egy kis időt.

Zseblámpáját fogva körbenézett. A tér egy folyosóba szűkült. Elindultak rajta, próbálva felidézni, merre vezethet vissza Mélyút felé az út. Ekkor furcsa hangokra lettek figyelmesek. Nem volt irányuk, mintha mindenhol egyszerre lennének a falakban megbújva. Megálltak. Jüra lassan körbeforgatta a lámpát, majd megállította a fényt egy szellőzőnyíláson.

A nyílás fedele nagy robajjal kirepült. Apró, négykarú, emberi fejű lények özönlöttek ki rajta, pókszerű mozgással. Újra futni kezdtek. A folyosó végén fal állta útjukat. Középen egy ajtó, feljebb egy másik, amelyhez vezető lépcső régen leszakadt.

Afar az alsó ajtót rángatta, de zárva volt.

– Gyorsan, lépj a tenyerembe, feldoblak! – mondta Jüra.

– Odáig?! – hitetlenkedett Afar.

– Most!

 Afar engedelmeskedett. Jüra egyetlen, begyakorolt mozdulattal fellendítette. Afar enyhe ívet írt le a levegőben, és egy pillanattal később a keze éppen elérte a legalsó lépcsőfokot. Ujjai görcsösen kapaszkodtak meg a korlátban, miközben húzta magát felfelé.

Abban a másodpercben a pókokra emlékeztető hibridek utolérték őket. Az egyik Jüra hátára vetette magát, mintha csak erre várt volna. A fullánkjai éppen csak a testébe fúródtak, élesen karmolták meg a szintetikus bőrt, de nem tudtak mélyebbre hatolni. Sokkal ellenállóbb volt annál.

Jüra ösztönösen próbálta leszedni magáról a lényt, de a karjai nem érték el. Egy pillanat alatt döntött. Megfeszítette az izmait, majd teljes erőből a falnak vetette magát. A csapódás tompa dörrenéssel töltötte be a teret. A hibrid testéből éles reccsenés hallatszott, majd darabokra tört és lecsúszott róla a földre.

Nem volt ideje fellélegezni. Két újabb lény támadt szemből, ugrásra készen. Jüra villámgyors mozdulattal kitért az egyik elől, a másikat pedig egy pontos, oldalirányú rúgással úgy küldte el, hogy az eltűnt a sötétben. Nem hallotta, hol ér földet. Nem is volt ideje figyelni rá.

Hallotta, hogy még többen közelednek. Nekifutott, a falról lendületet véve felugrott Afar mellé, aki addigra már a felső ajtó előtt kapaszkodott. Az ajtó mellett egy kopott, olajos tábla lógott: _Turbina hangár 1274/G_.

– Ez is zárva van – lihegte Afar, miközben kétségbeesetten rángatta a kilincset.

– Állj arrébb – utasította Jüra.

Egyetlen rúgással berobbantotta az ajtót. A rozsdás fém szikrázva szakadt ki a keretből és csapódott a padlóra. Átléptek a nyíláson, és egy szűk járatba érkeztek. Balra a turbina hangár irányát jelző nyíl, jobbra egy régi étkező maradványai. Nem volt kérdés, merre mennek.

A hangár egy régi, üzemen kívüli tér volt. Bent teljes sötétség és nyomasztó csend uralkodott. A lebegőhidak hálózata kusza mintázatban szelte át a teret. Lépteik visszhangja hosszasan csapódott vissza a falakról. Afar elővett egy világító rudat, és maga előtt tartva indult el az egyik hídon, minden lépést óvatosan mérlegelve.

Ekkor egy mély, erőteljes kiáltás rázta meg a hangárt. A hang súlyos volt, tele nyers erővel.

Jüra azonnal felismerte.

– Fenébe – suttogta.

Afar arca szinte teljesen elsápadt.

– Ha minden igaz, a másik oldalon van egy kijárat – mondta Jüra. – Ha elérjük, kijutunk innen.

Afar elindult az említett irányba, de a függőhíd hirtelen veszélyesen megrázkódott. Jüra visszanézett, a zseblámpa fénye végigfutott a hídon. A megérzése nem csalt. Egy újabb hatalmas, vaskos hibrid közeledett feléjük. Több száz kilós teste alatt a híd nyögött, lengett, minden lépése újabb figyelmeztetés volt.

Afar futásnak eredt. Jüra elővette a pisztolyát. Amikor Afar már biztonságos távolságba ért, Jüra a híd tartókötelét vette célba. Lőtt, de a szörny egyre közelebb ért. A híd a közepén végül megadta magát.

Mindketten zuhanni kezdtek.

Jüra kezei foglaltak voltak: az egyikben a bizonyíték, a másikban a pisztoly. A csövek és vezetékek hálózata villant fel mellette, ahogy estek lefelé. A másodperc törtrésze alatt döntenie kellett. Elengedte a levágott fejet és a következő pillanatban már egy vastag csőbe kapaszkodott. A fém nyögve, de megtartotta. A hibrid viszont nem volt ilyen szerencsés. Széttörve a csöveket zuhant tovább a sötétbe. Egy tompa puffanás hallatszott, majd csend.

Jüra egy kézzel lógott a csövön. Csak a mellkasára erősített lámpa fénye világította meg az alatta tátongó mélységet. Mély levegőt vett, majd lassan egy másik kapaszkodót keresett. Talált egy járható útvonalat felfelé, de az eredeti hídhoz már nem tudott visszatérni. Eggyel feljebb mászott, Afar irányába.

Afar a terem másik oldaláról kiáltott.

– Élsz még?

– Igen – felelte Jüra –, de van egy rossz hírem.

– Elvesztetted?

– Nem volt más választásom. El kellett dobjam.

Afar kifújta a levegőt.

– Frankó… akkor most mi lesz?

– Először érjünk vissza élve. Aztán kitaláljuk.

Visszafelé lassan, szinte lépésről lépésre haladtak, ügyelve arra, hogy ne keltsenek zajt. A csatorna minden hangot felerősített.

– Te is észrevetted – szólalt meg halkan Afar –, hogy ezek okosabbak, mint amilyennek kinéznek?

– Igen. Mintha lenne valamiféle kollektív tudatuk.

– Őrület. Honnan jönnek ezek?

– Valami közük van az YMANATICS-hoz – mondta Jüra. – Tele vannak az általuk gyártott modulokkal. Nem tudom, hogy ezek honnan jönnek. Talán direkt építik őket. Minden esetre ez nem véletlen.

A következő sarkon befordulva megpillantottak egy alakot. Háttal állt nekik. Jüra és Afar egyszerre világítottak rá a zseblámpáikkal. Az alak lassan megfordult.

A szeme véres volt. A szájából éles, szabálytalan fogak lógtak ki.

---

Szemei tágra nyíltak, tüdeje görcsösen telt meg levegővel, majd egy éles, szinte állati sikítás szakadt fel belőle. A hang végigszántotta a járatot, visszaverődött a csupasz falakról, és biztos volt, hogy messzire elhallatszik. Jüra nem habozott. Az első lövés már akkor eldördült, amikor a sikítás még csak formát öltött. A lövedék a mellkasát találta el, majd még egy követte, mélyebben, keresztülhasítva a tüdejét. A hang azonnal megtört, ziháló, hörgő hanggá torzult, ahogy a levegő erőszakkal szökött ki belőle. Az utolsó lövés a fejét érte. Az alak egy pillanatra megfeszült, majd szó nélkül összerogyott, teste tompán csapódott a betonra.

A csend csak egy szívdobbanásig tartott.

– Baszki… szerinted meghallották? – Afar hangja remegett, akaratlanul is közelebb húzódott Jürához.

– Biztos vagyok benne – felelte Jüra röviden. – El kell tűnnünk. Most.

Nem vártak. Sietős léptekkel indultak tovább a járatban, amely egyre szűkebbnek és fojtogatóbbnak tűnt. A levegőben égett szag és nedves fém keveréke terjengett, a falakon sötét foltok húzódtak, mintha a hely maga is emlékezne az itt történt dolgokra. Néhány kanyarral később a folyosó hirtelen megszakadt. A padló leszakadt egy nagyobb szakaszon, alatta egy másik helyiség tátongott.

Afar előrébb lépett, lenézett, és felismerte a teret.

– Már közel vagyunk – mondta halkan, inkább magának, mint Jürának.

– Akkor nincs idő gondolkodni – válaszolta Jüra, és már ugrott is.

A zuhanás közel tíz méter volt, de a földet érés tompa puffanása alig hallatszott. Jüra hajlított térdekkel érkezett, teste ösztönösen elnyelte az ütést. Azonnal felnézett.

Afar felül maradt. Ott állt a peremen, és döbbenten nézett le rá. Látta, milyen könnyedén vette Jüra az esést, mintha nem is lett volna több egy kisebb lépcsőnél. Eszébe jutott mindaz, amit korábban mondott az eltűnéséről, és hirtelen több dolog is értelmet nyert. Olyan mozaikdarabok kerültek a helyükre, amelyek eddig nem álltak össze.

– Én… én hogy fogok oda lejutni? – kérdezte végül.

– Ugorj. Elkaplak – felelte Jüra szárazon.

– Nem tudom… biztos jó ötlet ez? – Afar hangjában pánik bujkált.

Ebben a pillanatban újabb kísérteties visítások szűrődtek át a folyosó nehéz levegőjén. Nem kellett látni őket, hogy tudja: közelednek. A hang ösztönösen cselekvésre kényszerítette.

– Áh… vigyázz, jövök! – kiáltotta, és már el is rugaszkodott.

Jüra elkapta, de Afar teste rossz szögben érkezett. A fogás nem volt tiszta, a súly hirtelen rántotta meg. Jüra ugyan tompította az esést, de Afar így is ráesett, a levegő egyszerre szökött ki belőlük egy pillanatra. Afar káromkodva, nyögve mászott le róla, majd azonnal hadarni kezdett.

– Bocsánat, bocsánat, tényleg… induljunk, kérlek, induljunk!

Jüra csak a szemét forgatta, de már talpon volt. Nem szólt, csak intett, majd futásnak eredtek. Hallották messziről, ahogy felül fém csattan, majd több test ér földet. Az üldözőik már a leszakadt szintnél jártak.

A helyiség, amelybe érkeztek végül, alacsony mennyezetű volt, csövek és vastag kábelek hálózták be. A világítás régen megszűnt, csak néhány vészfény pislákolt, hideg, zöldes árnyalatba vonva mindent. A falakon pókhálók lógtak, a padlón víz és olaj keveréke csillogott.

Afar lihegett, de tartotta a tempót. Jüra haladt elöl, minden mozdulata feszült és pontos volt. Egy elágazásnál megtorpant.

– Erre – mondta, és balra fordult.

A folyosó enyhén emelkedett. A hangok mögöttük erősödtek: karmok csattantak betonon, torz lihegés és fémes súrlódás keveredett. Egy pillanatra Jüra hátranézett. A zseblámpa fénye megvillantotta az első alakokat, ahogy befordulnak a kanyarba.

– Tartsd magad mögöttem – szólt Afarnak.

Egy ajtóhoz értek. Nem volt rajta jelzés, csak egy régi, kézzel festett szám, amely félig lekaparva virított rajta. Jüra lendületből neki vetette magát. Az ajtó engedett, nyikorgó hanggal csapódott ki, és mögötte egy szűk géptér tárult fel. A padló itt magasabban helyezkedett el, létrák és karbantartó platformok szelték át a teret.

Amint beléptek, Jüra oldalra rántotta az ajtót, és egy vastag fémpálcát szorított a zárba. Nem tartotta volna sokáig, de időt nyerhetnek ezzel.

– Fel – mutatott egy létrára.

Afar kapaszkodni kezdett, kezei csúsztak az izzadtságtól. Jüra körbe nézett, majd utána mászott. Alattuk az ajtó döngeni kezdett. A pálca hajlott, a fém nyöszörgött.

Fent egy keskeny járat húzódott. Itt már alig volt hely, oldalt kellett haladniuk. Afar zihált, a szeme vadul járt.

– Jüra… mondd, hogy innen már nincs messze – szólalt meg.

– Nincs – válaszolta, de a hangja nem volt megnyugtató.

A járat egy szellőző nyílásba torkollott. Onnan hideg levegő áradt. Mélyút irányából jött. Ez adott némi reményt.

Ahogy átbújtak, a hangok mögöttük hirtelen elhaltak. Nem volt csattanás, nem volt üvöltés. Ez sokkal rosszabb volt.

– Nem tetszik ez a csend – suttogta Afar.

– Nekem sem – felelte Jüra.

Megálltak egy pillanatra. Jüra lehunyta a szemét, figyelt. Hallgatózott, nem a fülével, hanem valami mélyebb érzékkel. Aztán kinyitotta a szemét.

– Mozognak. Körbezárnak minket.

– Akkor fussunk!

– Nem. Csendben.

Lassan, lépésről lépésre haladtak tovább. A járat végén már látszott Mélyút egyik karbantartó alagútjának fénye. Nem volt messze. Már csak néhány méter.

Ekkor a fal mögül kaparás hallatszott. A fém meghajlott. Egy kéz tört át rajta. Nem emberi kéz volt. Hosszú, torz ujjak, éles körmök.

Jüra azonnal lőtt. A lövés visszhangja szétrobbantotta a csendet. Az alak visszarántotta a kezét, fájdalmas üvöltés hallatszott. De nem volt egyedül.

– Most! – kiáltotta Jüra.

Kirohantak az alagútba. A fény elvakította őket egy pillanatra, de nem álltak meg. Mögöttük dübörgés, csattanás, sikolyok. Egyikük sem nézett hátra.

Amikor végre elérték Mélyút peremét, Jüra megállt. Afar neki dőlt a falnak, levegő után kapkodva. Nem követték már őket.

– Élünk – mondta Afar hitetlenkedve.

– Egyelőre – felelte Jüra. – De most már tudjuk, mivel állunk szemben.

Afar lassan bólintott. A rettegés mellett valami más is ott volt a szemében. Elszántság.

– Ezt nem lehet annyiban hagyni.

– Hát nem – mondta Jüra. – Rengetegen vannak.