Jüra egyik lába a párkányon pihent, könyökét a térdére támasztotta, cigarettája parázsló végéből lassú füst kígyózott az éjszakai levegőbe. A hólepte háztetőn a város fényeit fürkészte, mintha választ keresne valamire, ami túl régen feszítette belülről. A távolban szirénák sírtak, a reklámok hideg színei szivárványos árnyékot vetettek az acélra és betonra.

A csendet nehéz léptek törték meg mögötte. Az alak nem viselt ruhát, fémből kovácsolt lábai minden mozdulatnál éles koppanással figyelmeztették a világot a jelenlétére. Jüra nem fordult hátra.

– Mi a baj? – szólalt meg Emiko hangja, a droid torzított hangszóróján keresztül.

– Mi nem? – felelte Jüra fáradt sóhajjal. – A város tele van konténerekkel. Nem árukkal… emberekkel. Olykor élve, olykor halva szállítják őket.

Emiko hallgatott. Csak a szél zúgása válaszolt, mintha az éjjel is nyugtalankodna.

– Miért szaporodtak el ennyire az utóbbi években? – Jüra szeme összeszűkült, ahogy a fényekben villogó horizontot kémlelte. – A merénylet előtt is volt sötétség, de ennyi sosem. Most már szinte hetente találnak maradványokat…

– Talán a kartelleknek lett új bizniszük a feketepiacon – vetette fel Emiko.

– Ez nem implantátum. Nem kibernetikus protézis. Ezek… szervek. Emberi részek. – Jüra hangja kemény volt, szinte fenyegető. – De kinek kellenek emberi szervek, amikor a legtöbb helyen már szintetikus pótlékot használnak?

Emiko szavai lassan csaptak a levegőbe, mintha maga is félt volna kimondani:  
 – Mi van, ha kórházak vásárolják fel őket? Olyan intézmények, mint ahol téged is összeraktak?

Jüra elhallgatott. A cigaretta izzása parányi vörös fényként pulzált az ujjaiban.

– Lehet… – mondta végül. – De ha titokban embereket gyógyítanak, honnan jön ennyi sérült? Ennyi haldokló?

– Kívülről hozhatják őket. – felelte Emiko halkan, de határozottan. – Talán a kormány gyártja a sebesülteket… hogy aztán a maradványokból új szörnyeket faragjon. Olyanokat, amilyenek minket is megtámadtak.

Jüra ekkor lassan megfordult. A szájából kilógott cigaretta parázsló vége pislákolt a hideg szélben. Hunyorogva nézett a droidra.

– Ezt el tudnám hinni. – Arca kemény volt, de hangjában ott bujkált a gúnyos keserűség. – Az ügynökök, akiket régen utánam küldtek… profik voltak. Kiképzettek, felszereltek. Most? Ezek már nem emberek, csak gyilkológépek. Mint takarítók. Olcsó utánzatok.

– Talán így próbálnak spórolni – felelte Emiko.

– Akkor ideje utánajárnunk. – Jüra elnyomta a cigarettát a párkány szélében, majd a droid vállára tette a kezét. – Nem nézhetjük tétlenül.

Ahogy elindultak a lépcsőház felé, Jüra megállt egy pillanatra, mintha valami eszébe jutott volna.

– Kell neked egy új test – mondta halkan, de olyan határozottsággal, hogy a szavak súlya szinte a levegőt is összeroppantotta.

– És honnan szereznél jobb alkatrészeket? – kérdezte Emiko.

– Ismerek valakit, aki tud segíteni. – Jüra elindult lefelé a lépcsőn, léptei tompán kongtak a fém fokokon.

Az útjuk Emiko lakásáig tartott. Ott Jüra megállt, tekintetét a lány szemébe fúrta.

– Te gyűjts információt a konténerekről. Tudd meg, kik állnak mögötte. Én közben felkeresem az embert, aki adhat nekünk testet… és erőt.

Emiko közelebb lépett, lábujjhegyre állt, és játékos, de gyengéd puszit nyomott Jüra arcára.

– Rendben, főnök – mosolygott.

Jüra kilépett a lakásból, majd a csatornák felé vette az irányt. A földalatti hálózat koszos, nyirkos alagútjai úgy fogadták, mint rég látott gyermeket. A félhomályban ösztönösen mozgott, mintha valami láthatatlan erő vezette volna.

Hosszú sétálás után egy hatalmas vasajtóhoz ért. A rozsdás felirat szerint egy régi víztározó bejárata volt. A felületén golyónyomok tarkították a fémet.

Jüra a panelhez lépett, és beütött egy kódot. Semmi. Újat próbált. Egy vörös fény villant fel a kamera mellett.

– Állj a kamera elé – szólt egy hang. – Lássam az arcodat.

A felismerés után az ajtó csikorgó hanggal tárult ki, mögötte vakító narancs fény ömlött a sötét alagútba.

A kapu mögött egy földalatti város tárult fel, ameddig a szem ellát. Több száz tonnás oszlopok tartották a mennyezetet, a magasban örök sötét terült el. A házak kicsik voltak, tömöttek, szorosan egymásra épülve. Az egész hely egy önálló világnak tűnt, ahol a felszín szabályai sosem érvényesültek.

Jüra lesétált a hosszú lépcsősoron, és a házak között keresni kezdett. Végül egy garázs szerű helyiséghez ért, ahol egy férfi ült robotkézzel, a tévét bámulva.

– Szia, [[Afar]]. Édesapádat keresem – szólalt meg Jüra halkan.

Afar pár pillanatig hallgatott, szeme a tévén maradt, csak a szája rándult meg. – Apám meghalt. Tudnád, ha nem tűntél volna el. – A szavak savanyúan csúsztak ki belőle.

– Részvétem, Afar. Sajnálom, ami történt – válaszolta Jüra, de most valahogy még komorabb volt, mint általában.

– Ja, ja, sajnálkozni mindenki tud. De hol van bárki, amikor tényleg szükség lenne rá? – csattant fel Afar. 

– Hogyan halt meg?

– Rák. Tudod, mi okozta? A festékpor a tüdejében. Nem sokkal a te kis tüntetéseid előtt diagnosztizálták. – Megvillant a keserűség a hangjában.

– Bárcsak segíthettem volna…

– Kösz, bazdmeg, most már mindegy. De egyébként senki se segített. Te eltűntél, aztán elfogytak a készleteink, és nem volt pénzünk gyógyszerekre. Fájdalmak között hunyt el. – Afar ekkor nézett először egyenesen Jürára. – Nicsak, de megváltoztál. Mi történt, hogy ennyire más lettél?

– Hosszú történet. De nyomós oka volt a távollétemnek – felelte Jüra szűkszavúan.

– Akkor majd elmeséled később. Most inkább mondd: miért jöttél? – kérdezte Afar, a hangja már kevésbé volt maró, inkább kíváncsi.

– Szeretnék építeni egy eddigieknél is erősebb, gyorsabb és halkabb droidot. Emikónak.

Afar szeme megvillant, gyanakodva hunyorgott. Aztán felállt, odalépett egy sarokhoz, és félrehúzott egy piszkos lepedőt. A mögötte rejtőző műhely fémes, olajszagú levegőt árasztott.

– Alkatrészeket keresel hozzá, vagy egyben szeretnéd? – kérdezte.

– Az mindegy – vont vállat Jüra.

– Akkor kövess! – intett Afar.

Eközben Emiko a gépe előtt ült, ujja villámgyorsan kopogott a billentyűzeten. Az incidensek helyszíneit analizálta, próbálta feltörni a biztonsági kamerák felvételeit. De az adatbázisok hiányosak voltak: pontosan azokról a napokról hiányzott minden, amikor a konténerek érkeztek. Nem csak a képek, de még a szállítási naplók is lyukasak voltak – se nevek, se címek, se járműazonosítók.

Mintha valaki szándékosan kivágta volna az egészet.

– Mi a fene folyik itt? – morogta halkan, aztán nagyot sóhajtott. Felállt, nyújtózott, majd kiment vízért. A konyhapulton támaszkodva kortyolt bele a pohárba, és úgy érezte, mintha a semmi súlya nehezedne rá. A képernyőn nem maradt más, csak az üres adatbázis, mint egy ementáli sajt.

Visszaült, de a kábeleket már nem volt kedve újra a fejébe dugni. Csak bámulta a monitor hideg fényét.

Ekkor megcsörrent a bejövő hívás. Jüra volt az.

– Sikerült találnod valamit? – kérdezte Emiko.

– Az nem kifejezés. Ez minden eddiginél jobb – válaszolta Jüra, próbálva elrejteni az izgatottságot a hangjában.

A kép kitágult: Jüra egy két méter magas droid előtt állt. A gép izomrost-szerű hidraulikus pszeudo-izomzattal mozdult, váza megerősített szénacélból készült, borítása szénszálas kompozit. Kezei és talpai gumival párnázottak, szemei helyén katonai felvevőegységek izzottak.

– Ezt egy kísérleti labor parkolójából emelték el – magyarázta Afar. – Eredetileg a falon kívüli kutatásokhoz, felderítésekhez és konfliktuskezeléshez tervezték. Állítólag a sugárzásnak is ellenáll egy ideig.

Amint Emiko meghallotta, szinte felugrott a székről, annyira izgatott lett, hogy belesikított a telefonba.

– Héj! – kapott a füléhez Jüra. – Ne sikíts már, megsüketülök!

– Bocsi, bocsi! – Emiko nevetett, de a szeme csillogott. – Már csak az a kérdés, hogyan hozzuk haza. Ez a dög lehet vagy kétszáz kiló. Vajon rá tudok kapcsolódni távolról? – kérdezte reménykedve.

– Nem hiszem – vágta közbe Afar. – Katonai szintű védelem. Ha erőlteted, valamelyik oldalon biztos kisül.

– Akkor odamegyek, és szétkapjuk – jelentette ki Emiko.

– Lassan a testtel! – emelte fel a kezét Afar. – Ki mondta, hogy itt szívesen látnak téged?

– Nem emlékszem, hogy tettem volna bármit is, ami miatt ne lennék szívesen látva – felelte Emiko, a hangja acélosan csengett a vonal másik oldalán.

– Tenni se tettél semmit azért, hogy szívesen lássanak itt. És amúgy sem szeretjük a kívülállókat – vetette oda Afar.

– Gondold át, kit hívsz kívülállónak – vágott vissza Emiko. – A ti közösségetek fele is a falon túlról jött, és azóta se csinálnak mást, csak lopnak a felszínről meg a szemetet túrják.

– Na idefigyelj, te kis szarházi – csattant fel Afar, hangja remegett a dühtől. – Tudod te egyáltalán, mi kellett ahhoz, hogy ezt a helyet itt lent felépítsük? Van fogalmad róla, mibe került megőrizni mindezt az embereknek? Gondoltál te erre egyáltalán…

– Örülhetsz, hogy egyáltalán van hol laknod, öreg! – vágott közbe Emiko, szeme villámokat szórt. – Ha Jüra nem kér meg engem, és én nem törlöm le azt a helyet a térképről, akkor most droidok százai lőnék lyukasra a segged, mindenki mással együtt. Ha én nem írom újra a csatornahálózat és a szellőzők rendszerét, akkor most egy lábnyom se maradt volna abból, amit ott építettetek!

Szavai, mint pofonok, pattogtak a levegőben. Csend telepedett rájuk.

– Úgyhogy odamegyek, és elhozom, ami az enyém – zárta le Emiko. – Jüra, mennyi az annyi?

– Tizenkét millió – mondta higgadtan Jüra.

Afar épp ekkor kapott értesítést egy bejövő tranzakcióról. Szeme kikerekedett: tizenkét millió kredit már ott is volt a számláján. Lassan Jürára nézett, majd elismerően felnevetett.

– Azért ebben a kiscsajban van kurázsi! – mondta. – Ez már tetszik!

Pár órával később Jüra bekísérte Emikót a nagy kapun. A nehéz ajtó nyikorokgva bezáródott mögöttük, bent fém és olaj szaga lengte be a levegőt, majd együtt Afar műhelyéhez érkeztek.

Emiko odalépett Afarhoz. – Ne haragudj az előzőért. Nem volt szép tőlem, ahogy beszéltem veled – mondta csendesen, de határozottan.

– Nekem sem kellett volna úgy beszélnem – felelte Afar, hangja most puhább volt. – Legyen hát béke! – Kezét nyújtotta.

Összeért a tenyerük, a kézfogás erős, megbékélő gesztus volt. A levegő feszessége egy pillanatra elengedett.

Emiko körbesétálta az inaktív droidot. Ujjai végigsimították a hideg fémet, közben már számolt magában. Aztán elővett egy listát, és átadta Jüra-nak. – Erre mind szükség lesz. – Hangjában egyszerre csengett a mérnöki pontosság és a gyermeki izgatottság.

Néhány óra múlva megérkeztek a kellékek. Onnantól a műhely egyetlen lüktető gépként működött: a fémek csattogtak, a szikrák pattogtak, a hegesztőpisztoly kék villanásai táncoltak a falakon. Jüra és Emiko szinte szótlanul dolgoztak, olyan összhangban, mintha mindig is együtt építettek volna. Afar néha hátrébb húzódott, a karját összefonta, de a szemében ott villogott az elismerés.

Minden felesleges részt eltávolítottak. Az új irányítórendszer beépítése közben Emiko ujja megállás nélkül járt a billentyűzeten: önálló döntéshozó algoritmusokat illesztett be, és távoli vezérlési protokollokat épített a rendszerbe. Jüra közben a hidraulikus izomrostokat állította, hogy a droid ne csak erős, de mozgékony is legyen. Emiko külön gondoskodott róla, hogy soha ne legyen teljesen védtelen, így egy ideiglenes leállás esetén is működésben marad majd az önvédelmi program.

Másfél nap telt el. A levegőben fémreszelék, olaj és fáradtság keveredett. A szemük vörös volt az álmatlanságtól, de a lelkesedésük nem lankadt.

– A többit majd otthon megcsinálom – sóhajtott végül Emiko, hátradőlve. Szemei fáradtak voltak, de csillogtak.

Búcsúzáskor odalépett Afarhoz. – Köszönök mindent – mondta őszintén.

Afar bólintott. – Most már látom, tényleg tudod, mit csinálsz. Vigyázz magadra.

Otthon Emiko végre magára maradt a géppel. Rácsatlakozott, elindította a távoli vezérléshez szükséges programokat, majd hátradőlt. A kapcsolódás első pillanatai teljesen újak voltak számára: fülében furcsa, fémes csengés, torkán végigszaladó apró elektromos lüktetések. Megborzongott, izgatottság áradt szét a testében.

Amikor megérkezett az első képi jel, kis híján felsikoltott. Aztán jött a hang, majd a térszkennelési csatorna is. Mintha egyszerre több valóságban látott és érzett volna. Nem hasonlított semmire, amit eddig tapasztalt.

A droid lassan felállt az asztalról. Ujjait mozgatva vizsgálta saját kezét, majd ugrott egyet. A fémes test könnyedén mozdult, szinte emberien. Emiko csak bámulta, csodálattal.

– Tessék, ettől kevésbé lesz feltűnő – jegyezte meg Afar, és rádobott egy nagy, zöld pokrócot. A droid így egy magas, görnyedt koldushoz hasonlított.

A gép meghajolt, majd Jüra kíséretével elindult kifelé. Útközben Emiko a vezérlésen keresztül próbálgatta a képességeit.

– Ez elképesztő – suttogta, a hangja reszketett az izgalomtól.

– Gondoltam, hogy tetszeni fog – mosolygott Jüra, de a tekintete folyamatosan pásztázta a sötét folyosót.

A csendet lépések törték meg. Először távoli visszhangként érkeztek, majd egyre közelebb. A folyosó másik végén árnyak rajzolódtak ki, és hamarosan egy kisebb banda tűnt elő: baseball ütők, kések és rozsdás vascsövek voltak kezükben.

– Szép fogás! – vigyorgott a vezetőjük, fogai között cigaretta. – De sajnos nem élvezitek sokáig. Na, adjátok át gyorsan a droidot!

Jüra tekintete végigfutott rajtuk. Nem harag, inkább fáradt szánalom tükröződött benne. Lassan felemelte a fejét, a lámpára nézett, majd a droidra. Egyetlen bólintás.

Emiko megértette. Felkapott egy követ, és a következő pillanatban szétrobbantotta a lámpaizzót.

A folyosó azonnal sötétségbe borult.