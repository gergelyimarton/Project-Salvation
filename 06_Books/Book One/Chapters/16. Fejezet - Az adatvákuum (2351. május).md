Egyedül sétált, és ahogy telt az idő, a levegő szinte észrevétlenül vált egyre hidegebbé. Nem tudta volna megmondani, mikor történt a változás, csak azt érezte, hogy az arcán a bőr alatt lassan megfeszül valami. Nem figyelt rá tudatosan, mégis megszületett benne egy furcsa, nyugtalanító érzés. Mintha nem lenne egyedül. Mintha valaki – vagy valami – folyamatosan rajta tartaná a tekintetét.

Többször is hátrapillantott a válla fölött, reflexszerűen ellenőrizve az utcát. A környék kihalt volt, a házak sötét ablakai némán bámultak vissza rá. Senkit nem látott, aki követte volna. Az érzés mégsem enyhült, sőt, mintha minden lépéssel erősödött volna.

Már jó pár perce haladt így, amikor meghallott egy hangot. Két alak közeledett a távolból, lépteik szabályos, erőteljes fémes csattanással értek a burkolathoz. A hang túl egyenletes volt ahhoz, hogy emberi legyen. Amikor meglátta őket, Jüra akaratlanul is megkönnyebbült. Járőröző droidok.

A megkönnyebbülés azonban rövid életű volt. A két droid nem haladt el mellette, nem is kerülte ki. Egyenesen felé sétáltak.

Jüra ösztönösen elfordította a tekintetét, és úgy tett, mintha nem is venné észre őket. Tudta, hogy a legtöbb esetben ez működik. Ha nem keltesz feltűnést, a rendszer sem figyel fel rád. Legalábbis eddig így volt.

A droidok néhány méterre előtte megálltak. A szenzoraik halvány fényben pásztázták végig, és láthatóan elemzésbe kezdtek. Ez túl sokáig tartott. Egy rutinvizsgálat sosem húzódik el ennyire. Jürában lassan megjelent a rossz előérzet.

Nem értette. A rendszerben ott volt az álprofil, amit Emiko készített neki, pontosan az ilyen helyzetekre. Egy átlagos felszíni lakos adatai, semmi gyanús. Igaz, ez a védelem nem terjedt ki a mikrocsipes azonosításra – a falon túlról beszökött menekültek nem rendelkeztek ilyennel –, de eddig még sosem jutott el idáig egy ellenőrzés sem az ő esetében.

– Állj, azonosítsa magát! – szólaltak meg a droidok egyszerre, tökéletes szinkronban.

Jüra megállt, majd lassan visszafordult feléjük. A levegő szinte vibrált a feszültségtől.

– Kérem az azonosító kódját! – érkezett a következő parancs.

Nyugodt hangon kezdte sorolni a betűkből és számokból álló kódot. Tudta fejből, tökéletesen. Még a végére sem ért, amikor a droidok bal karja egyszerre emelkedett meg. A karjukba épített sokkolók aktiválódtak, a mechanika halk zümmögéssel készenléti állapotba váltott.

Jüra megdermedt. Felemelte a kezét, és ösztönösen hátralépett egyet. Valami nagyon nem stimmelt.

A két droid hirtelen megállt. Egy pillanatra úgy tűnt, mintha lefagytak volna. A burkolatukba épített LED-ek vad villogásba kezdtek, majd éles váltással vörös színre váltottak. A sokkolókarok leereszkedtek, helyettük a droidok pisztolyt rántottak.

Abban a pillanatban Jüra pontosan tudta: ez nem normális működés. Ez nem protokollhiba volt.

A droidok tüzet nyitottak.

Nem volt idő gondolkodni. A környéken nem akadt fedezék, ami mögé elbújhatott volna. Jüra ösztönösen reagált. Előrántotta a pisztolyát, és visszalőtt. A lövései gyorsak és pontosak voltak, a droidok fejét és karjait célozta, ahol a vezérlés és az mozgó részek futott össze. A lövések fémes csattanással csapódtak be.

A droidok több lövést adtak le rá, mielőtt végleg harcképtelenné váltak volna és összerogytak. Jüra érezte a találatokat, de nem járt együtt azzal a bénító fájdalommal, mint máskor. Most szerencsére nem volt a Z32 hatása alatt. Frusztrált volt, de a teste még engedelmeskedett. Tudta azonban, hogy megsebesült.

Zavarodottan kapkodta a levegőt, miközben továbbindult. Egy gondolat kristályosodott ki benne: ezek a droidok nem önállóan működtek. Valaki irányította őket. Valaki vadászik rá.

A város ezen része ritkán lakott volt. A tömegközlekedés is ritkábban járt, a megállók messze estek egymástól. Jüra futás közben gyorsan felmérte a sérüléseit. Nem voltak életveszélyesek, de később mindenképp javításra szorulnak. A lövedékek ütötte lyukakból opálos, fehér folyadék szivárgott, ami a levegővel érintkezve gyorsan megszilárdult, betömve a sebeket. Olyan volt, mint egy levegőre kötő szilikonvér.

A nap már alacsonyan járt, sugarai hosszú árnyékokat vetettek az utcára. Jüra nem tudta lerázni magáról az érzést, hogy továbbra is figyelik. Idegesen próbálta felhívni Emikót, de a kapcsolat nem állt fel. Nem volt térerő. Ez szinte sosem fordult elő. A gyomra görcsbe rándult.

Nem vette észre, hogy a mögötte lévő civil és rendőrségi járőr droidok megálltak, majd egyszerre felé fordultak. Mereven figyelték az útját. Jüra csak akkor eszmélt, amikor már mozgásba lendültek. Több tucat droid indult el utána, lassan, módszeresen zárva körülötte a teret, mint egy falka, amely becserkészi áldozatát.

Amikor számára is egyértelművé vált, mi történik, futásnak eredt. Befordult a legközelebbi sikátorba, felkapaszkodott a falon található kapaszkodókra, és feljutott egy alacsonyabb tetőre. Onnan tovább, egyik épületről a másikra. A droidok a földön követték, nem voltak elég mozgékonyak ahhoz, hogy tartsák vele a tempót.

Jüra falról falra, tetőről tetőre ugrott, olyan könnyedén mint egy macska.

Ekkor egy villanást látott maga előtt, néhány száz méterre. Fél másodperccel később egy puskalövedék szakította át a vállát. A becsapódás ereje majdnem lesodorta a tetőről. Azonnal fedezékbe vetette magát. A karja alig mozdult. A lövedék energiája szétroncsolta az ízületet, a karja ernyedten lógott.

A távolból több alakot pillantott meg. Ők is a tetőkön mozogtak, fegyveresen, szervezetten. Jürának döntenie kellett. Az utcára nem mehetett, ott a droidok szitává lőnék. A tetőn maradni sem volt opció, a mesterlövész újra tüzelni fog. Ha nem mozdul, a közeledő alakok érik utol.

Körbenézett, és meglátott egy lelakatolt csapóajtót. Rácélzott, és egyetlen lövéssel lepattintotta a lakatot. Az ajtóhoz vetette magát, felrántotta a fedelet, és leugrott az alatta húzódó sötét térbe. Egy újabb lövés csapódott be mellette, centikkel elkerülve.

Egy folyosó közepén ért földet. Sötét volt. Hallotta, hogy üldözői már érkeznek. Nem talált menekülőutat. Nem maradt más választása.

Amikor az első támadó utolérte, tüzet nyitott rá. Jüra több lövést is leadott, de csak kettő találta el. A támadón könnyű kevlár páncél volt, sisak fedte az arcát. Kardot emelt, és lesújtott.

Ekkor Jürában átkattant az a bizonyos kapcsoló.

Az idő lelassult. Belépett a hiperfókusz állapotába. Oldalra mozdult, a kard pengéje centikkel suhant el mellette. A pisztoly csövével arcon vágta a támadót, aki megingott. A többiek is odaértek, hasonló felszerelésben, ugyanazzal a hideg elszántsággal.

Jüra megrúgta az elsőt, aki a falnak csapódva elejtette a kardját. Nem habozott. Felkapta, és egyetlen határozott mozdulattal levágta a fejét. A test összerogyott, a fej rövid vércsíkot húzva gurult félre.

A másik két támadóval szűk, brutális közelharc bontakozott ki. A folyosó alig adott teret, minden mozdulat számított. Jüra végül halálos vágásokat ejtett rajtuk. Amikor csend lett, csak a saját zihálását hallotta, és a vér lassú csorgását a padlón.

Karja még mindig élettelenül lógott mellette. Jüra végignézett magán, és amit látott, az aggasztotta. Több mély vágás futott végig a testén, némelyik szétnyílt, mások már záródni próbáltak. Az opálos folyadék lassan, makacsul szivárgott belőlük, majd a levegővel érintkezve megszilárdult, mintha a teste kétségbeesetten próbálná egyben tartani önmagát.

A neurális interfész – amely a test és a tudat közti kommunikációért felelt – vészjelző üzemmódba váltott. Jüra ezt nem egyszerű figyelmeztetésként érzékelte. Olyan volt, mintha egy belső narrátor szólalt volna meg benne. Hideg, tárgyilagos, mégis megkerülhetetlen hang.

**Bal kar: kritikus állapot.  
Lágyrész- és szerkezeti sérülések: major szint.  
Azonnali beavatkozás javasolt.**

– Úgy néz ki, a pengét nem szeretem – morogta maga elé gúnyosan. Nem tudta eldönteni, a teste vagy az elméje ellen beszél.

Leült a fal mellé, és elővette a kommunikátorát. Újra megpróbálta elérni Emikót. A kapcsolat ezúttal felállt, de csak értelmetlen recsegés, torz zajok és fél szavak szűrődtek át.

– Mi van már?! Miért nem működik ez a szar? – csattant fel ingerülten. – Valaki biztosan zavarja a jelet… De hol lehet? Ki kell jutnom a hatósugarából.

Feltápászkodott, és elindult a folyosón. Több ajtót is megpróbált kinyitni, de mind zárva volt. Végül meglátott egyet, amely a lépcsőházba vezetett. Amikor lefelé indult, meghallotta, hogy valahol egy másik ajtó is kinyílik. Léptek visszhangja keveredett a sajátjával. Nem tudta eldönteni, honnan jönnek. Gyorsított.

---

Emiko a másik oldalon idegesen vakarta a fejét. Amikor Jüra hívta, felvette, de ugyanazt a torz recsegést hallotta ő is. Nem kellett sok idő, hogy rájöjjön: célzott jelzavarás.

Azonnal munkához látott. A titkosított csatorna metaadatai között megtalálta a koordinátát, ahonnan a hívás indult. Az a kerület pont egy olyan zóna volt, ahol a rendszer feletti kontrollja nem volt teljes. Ez önmagában is gyanús volt.

Elkezdte a behatolást.

Az elméje eggyé vált a hálózattal, és mint egy feldühödött Onryō, végigsöpört a kommunikációs tornyokon. A védelmi rétegeket elegánsan kerülte meg, majd ráfordult a megfigyelőrendszerek elosztott szervereire. Egyenként csavarta az ujja köré az elosztókat, csomópontokat, adatfolyamokat.

Aztán megállt.

Nem falba ütközött. Inkább egy szakadékba. Mély, tátongó, sötét adatvákuum terült el előtte. Nem volt benne zaj, nem volt benne mozgás. Mintha a hálózat egy darabját egyszerűen kivágták volna.

Ahogy Emiko belemeredt a semmibe, az űr visszanézett rá.

A szíve nagyot dobbant. Hideg futott végig a hátán, a karja libabőrös lett. A jelenlét nyomasztó volt. Agresszív. Élőnek hatott. Soha nem látott még ekkora vakfoltot a város hálózatában. Ilyesmi nem létezhetett volna… kivéve, ha valaki szándékosan hozta létre, hogy elfedjen valamit. Vagy valakit.

A sötétség ellen a világosság a megoldás – jutott eszébe.

Gyorsan írni kezdett egy szkriptet. Olyan volt, mint egy óriási zseblámpa, amit egy villám ereje hajt. Ha ez valóban adatvákuum, akkor azért létezik, mert az adatok nem áramlanak. Mint amikor elszorítasz egy artériát.

Minden tudását és kreativitását összeszedve egy koncentrált, erőteljes energianyalábot indított el a hálózaton. Amikor becsapódott, szétrobbantotta a rátelepedett, sűrű, nyálkás sötétséget. Az adatfolyam újra megindult.

A nyomasztó érzés egy pillanat alatt eltűnt.

---

Jüra eközben a lépcsőházban szembetalálta magát egy nagydarab férfival. Kétszer olyan izmos volt, mint ő, és valamivel magasabb is. A szemöldöke idegesen rándult, a szeme helyén kerek, kamerára emlékeztető optikai egységek forogtak.

Nem volt ideje reagálni.

A férfi megragadta a fejét, és a falhoz csapta. Jüra csillagokat látott. A feje volt az egyetlen pontja, ahol még mindent teljes intenzitással érzett. A koponyáját korábbi repedések miatt acéllemezek erősítették, de a csapás így is agyrázkódást okozott.

A fal mellett a földre rogyott, de próbált úgy tenni, mintha magánál lenne.

A férfi megragadta a nyakánál fogva, és felemelte, a falhoz szorítva. Jüra látása homályos volt. A még működő kezével próbált helyet csinálni a nyaka mellett, hogy levegőhöz jusson, de gyenge volt. Túlságosan zavart.

– Nicsak, kit találtam – szólalt meg a férfi gúnyosan. – El sem hiszem, hogy még élsz. Nem sokáig ugyan. Indulhat a patkányirtás?

A szorítás egyre erősödött. Jüra kapkodta a levegőt, a látótere beszűkült.

– Jaj… hát megsérültél? – vette észre az élettelenül lógó kart. – Szegény. Úgy érzem, erre már nem lesz szükséged.

Megragadta a kart, és lassan húzni kezdte, miközben továbbra is a falhoz szorította Jürát. A kar recsegve, pattogva szakadt le a testéről. Az opálos folyadék hangosan csurgott a padlóra, összekeveredve Jüra hörgő, fuldokló hangjával.

A férfi tőből kitépte a kart, és csodálkozva nézte.

– Ó… szóval így élted túl a robbantást. Tudod, ki volt az, akit kivégeztél abban a raktárépületben? A testvérem. Megcsonkítottad, mielőtt elvetted volna az életét. Szóval egy kar… egy másik karért.

Jüra ekkor már alig volt magánál. Már csak a lábaival rúgott gyengéket.

A lépcsőházi világítás villogni kezdett. A férfi körbenézett. A szorítása egy pillanatra enyhült.

Ez elég volt.

Jüra agya egy kevés vérhez jutott. A még működő kezével megragadta a férfi tarkóját, és akkora erővel térdelte arcon, hogy az orra eltűnt az arcában. A férfi ordítva engedte el, az arcához kapott, miközben a vér vékony csíkokban folyt le kezén.

Előrehajolva, a falba kapaszkodva káromkodott.

Jüra nem gondolkodott. Öklével, mint egy kalapáccsal, lesújtott a férfi tarkójára. A koponyája kettérepedt. Azonnal szörnyet halt.

Amikor a test a földre zuhant, elszakadt benne valami. A szemében gyűlölet és nyers vérszomj izzott. Rugdosni kezdte a testet. Újra és újra belerúgott, nem törődve azzal, hogy hol éri. Bordák roppantak, csontok adták meg magukat tompa, reccsenő hanggal. Minden egyes rúgás hangosan visszhangzott a lépcsőházban. Képek villantak fel benne: a raktár, a robbanás, az arcok, amiket soha nem felejtett el. A dühe vak volt és kontrollálatlan. Addig rúgta, amíg a test már nem hasonlított emberre, csak egy szétzúzott, felismerhetetlen tömegre. Tombolt. A férfi feje darabokra szakadt, az agya rózsaszínre festette a falat és Jüra cipőjét. Amikor végre abbahagyta, zihálva, remegő lábakkal állt a romok felett, és csak ekkor vette észre, hogy síri csend van körülötte.

A pillanat némaságát a kommunikátor csörgésének hangja törte meg.

– Mi történt?! Jól vagy?! – Emiko hangja remegett.

– Nem igazán… megtámadtak – felelte két levegővétel között. – El kell jutnom a Kápolnába. Minél hamarabb.

– Megsérültél?

– Igen.

– Súlyos?

– Eléggé.

– Hogyan segíthetek?

– Kell egy kocsi. És egy védett útvonal. Olyan, amin nem tudnak leolvasni.

Emiko a vonal másik végén szaporán vette a levegőt. A légzése kapkodó volt, szabálytalan, mintha csak most engedte volna el magát az a pánik, amit eddig görcsösen elfojtott. Jüra érezte ezt a hangján keresztül is, és tudta, hogy ha most Emiko szétesik, akkor mindketten elvesznek.

– Emiko. – szólt rá határozottan. – Most nem eshetsz szét. Lélegezz. Koncentrálj. Nekem ki kell jutnom innen, neked pedig elő kell készítened a terepet hozzá.

A mondatok nem voltak durvák, inkább élesek. Olyanok, amelyeknek súlya van. A vonal túloldalán pár másodpercig csak halk zaj hallatszott, majd Emiko ujjai újra életre keltek a billentyűzeten. Remegtek ugyan, de mozogtak. A félelem és az adrenalin bénító elegye még mindig ott volt benne, de a neurális csatlakozók felett már visszavette az irányítást. Az elméje működött, és ez most többet számított bármi másnál.

Jüra közben felkapta a leszakadt karját. Furcsa volt így tartani, mintha nem is hozzá tartozott volna, mégis ösztönösen vigyázott rá. Megkereste a legközelebbi kijáratot, óvatosan kinézett az utcára. A környék kihalt volt, a korábbi lövéseknek és zajnak nyoma sem maradt, mintha a város szándékosan elfelejtette volna. Kilépett, és gyors, de nem kapkodó léptekkel indult el, miközben jármű után kutatott.

Egy sarokkal arrébb meg is pillantott egy régebbi autót. A fényezése kopott volt, az illesztések elárulták, hogy már túl van pár komolyabb javításon, de működőképesnek tűnt. Jüra lenyitotta az oldalsó panelt, feltárva az analitikai kimenetet, és rácsatlakoztatta a kommunikátorát. Emiko azonnal ráállt a rendszerre, elkezdte feltörni a védelmet.

Ekkor megjelent egy droid.

A szomszéd utcából lépett elő, mozgása merev volt, de határozott. A testén lévő LED-ek vörösen izzottak, egyértelműen jelezve, hogy nem rutinfeladatot hajt végre. Jüra egy pillanatig sem habozott. A karja hiányzott, a teste sérült volt, de a döntés reflexből jött. Nekifutott, és páros lábbal belerúgott a droid mellkasába. A gép hátratántorodott, fémes csattanással csapódott a falnak.

Az autó közben kinyílt, a motor felbőgött. Emiko látta az egészet az utcai kamerákon keresztül: Jürát, ahogy fél karral, vérző testtel, a leszakadt végtagját használva fegyverként küzd. A látvány összeszorította a torkát. Nem bírta tovább nézni. Egy gyors, de kockázatos döntést hozott, és erős túltöltést indított a droid vezérlésére. A rendszer ellenállt egy pillanatig, majd engedett. A droid teste megrándult, szikrák csaptak ki belőle, végül egy tompa pukkanással összeesett.

Emiko ekkor újra megérezte azt a nyomasztó érzést. Mintha nem lenne egyedül. Mintha valami figyelné őt, nem a kamerákon, nem a hálózaton keresztül, hanem belülről. Mintha egy idegen jelenlét súrolná az elméjét. Megrázta a fejét, nem engedhette meg magának, hogy ezen most elidőzzön.

Jüra beszállt az autóba és elindult. A kommunikátoron Anyát hívta. A vonal szinte azonnal felépült.

– Remélem már úton vagy idefelé! – szólt bele Anya, a hangjában szakmai higgadtság és aggodalom keveredett. – A telemetriai adatok alapján lesz mit csinálnunk a következő napokban. Hogy sikerült ezt így összehozni? Remélem nem vesztetted el a karod!

Jüra az anyósülésre pillantott, ahol a karja feküdt. Az abszurditás hirtelen elérte. Egy rövid, fáradt mosoly futott át az arcán.

– Megvan a karom, igen. – válaszolta.

– Mennyi idő, mire ideérsz?

– Körülbelül negyven–ötven perc.

– Rendben. Addig előkészítem a műtőt. – Anya nem tett fel több kérdést, bontotta a vonalat.

Emiko közben szinte megszállottan figyelte Jüra útvonalát. Minden kamerát, minden szenzort ellenőrzött, amelyhez hozzáfért. Az út észak felé vezetett, a hegyek irányába. A létesítmény egy titkos, föld alatti erődítmény volt, mélyen az egyik hegy gyomrában. Jüra lehajtott az autópályáról egy keskeny földútra, amely az erdőn át vezetett. Pár száz méter után az út eltűnt a föld alatt.

A mélyben egy vastag acélkapu állta útját, fegyveres őrök biztosították. A fegyverek megmozdultak, célra tartották az autót, majd amikor az azonosítás megtörtént, azonnal leengedték őket. Az acélkapu mély, morgó hanggal nyílt ki.

Bent Anya már a műtőben várta. Karba tett kézzel állt, a tekintetében nem volt harag, csak feszült aggodalom. Jüra leült a műtőasztalra, maga mellé tette a leszakadt karját. Egy pillanatig csak nézték egymást, szavak nélkül. Anya végül közelebb lépett, és vizsgálni kezdte a sérüléseket. Levette Jüráról a ruhákat, felfektette az asztalra, közben sorra indította el a körülötte lévő gépeket. Asszisztens droidokat hívott be, amelyek hangtalanul foglalták el a helyüket.

A műtő megtelt zümmögéssel és hideg fénnyel.