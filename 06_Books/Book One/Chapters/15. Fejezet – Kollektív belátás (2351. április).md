Nem estek neki azonnal a kivitelezésnek. Rendet kellett tenniük a fejekben, a sajátjukban is. A feszültség még ott vibrált a levegőben, de már nem volt bénító.

Mirko odahúzott egy széket és leült velük szemben. Már nem az a megtört ember ült ott, akit nem sokkal korábban az ágyból rángattak ki. A tekintete tisztább lett, a vállai kiegyenesedtek. Amikor megszólalt, a hangja is más volt: összeszedettebb.

– Szóval akkor mi a terv? – kérdezte.

Jüra elővette a kommunikátorát, és közben beszélni kezdett, mintha a gondolat már rég készen állt volna benne.

– Kell egy hatásos módszer arra, hogy felkeltsük az emberek figyelmét. Nem elég csak körbejárni az információt. Egyszerre kell mindenkihez eljutnunk.

Felpillantott Mirkóra, majd Afarra.

– Szerencsére van erre egy emberem. A legegyszerűbb megoldás az, ha mindenki ugyanazt látja és hallja. Egy rövid videó a bizonyítékokkal, mellé egy tömör narráció. Nem riogatás vagy propaganda. Tények.

A kommunikátoron már Emiko nevét kereste.

– Megkérjük Emikót, hogy rakja össze, majd adja le az összes elérhető csatornán Mélyúton. Tévéken, rádiókon, közösségi terminálokon, hirdetőtáblákon. Mindenen, ami képes képet vagy hangot továbbítani.

Amint kimondta, már tárcsázott is. Emikónak röviden, lényegre törően vázolta fel a helyzetet és a tervet. Nem kellett győzködni. A vonal túloldalán csak egy rövid csend volt, majd egy határozott válasz: rendben.

Onnantól felgyorsultak az események. Nem telt bele két óra, és az anyag elkészült. Emiko átvette az irányítást Mélyút kommunikációs rendszere felett, és elindította a sugárzást. Az üzenet egyszerre szakította meg a hirdetőtáblák műsorát, a rádiók adását, a közösségi terminálok zaját és a tévék képernyőit.

Mélyút egy pillanatra megdermedt.

A videóban egy torzított hangú narrátor beszélt, miközben képek villantak fel a kapukon túli veszedelemről, a hibridekről, a bizonyítékokról. Nem volt hosszú, nem volt látványos. Nem akart sokkolni, csak érthető lenni. Pont annyi információt adott, amennyi kellett ahhoz, hogy ne lehessen legyinteni rá. A végén egyetlen konkrétum maradt: egy gyülekezési pont, Mélyút egyik kapuja előtti tér.

Mire az üzenet véget ért, Jüra és a többiek már úton voltak a kijelölt hely felé.

Az emberek nem rohantak azonnal. Először csak csoportokba verődve beszélgettek, vitatkoztak, kérdezgették egymást. Aztán lassan, bizonytalan léptekkel elindultak a kapu felé. A tér fokozatosan telt meg. Nem ünnepi hangulat volt; inkább feszült várakozás. Összefont karok, lesütött tekintetek, dühös pillantások. Mindenkin érződött ugyanaz a kérdés: igaz ez egyáltalán? És ha igen, mit lehet tenni?

Egy kisebb hangszórót állítottak fel a tér szélén. Első pillantásra nevetségesen kicsinek tűnt ekkora tömeghez. Amikor Mirko előrelépett, a moraj lassan elhalkult. Nem azért, mert felemelte volna a hangját, vagy követelte volna a figyelmet. Egyszerűen volt benne valami, amit nem lehetett figyelmen kívül hagyni.

– Tudom, mit láttatok – kezdte. – És azt is tudom, mit éreztek. Kételkedtek. Féltek. Haragszotok. Teljes joggal.

Végignézett az embereken, nem kapkodva, nem keresve egyetlen arcot sem, mintha mindenkinek külön mondaná ugyanazt.

– Ha pár nappal ezelőtt valaki ezt mondja nekem, én is azt hittem volna, hogy túlzás. Hogy megint csak valaki riogatni akar. De nem ez a helyzet. Ez nem pletyka. Ez itt van. A kapukon túl. – mutatott a kapu irányába.

A csendet egy éles hang törte meg.

– Miért kellene pont neked hinnünk?! – kiáltotta valaki a tömegből. – Te voltál az, aki parancsnokként árulást követtél el! Kegyvesztett lettél, elmenekültél! Most meg hirtelen te vagy a megmentő? Hogy bízzunk meg így benned?!

A zúgolódás felerősödött. Többen bólogattak, mások feszülten figyelték Mirkót, mintha most dőlne el minden.

Mirko nem vágott vissza. Nem emelte fel a hangját.

– Igazad van – mondta. – Mindebben igazad van. Megtagadtam egy parancsot. Megaláztak érte. Börtönbe zártak, aztán majdnem megöltek. És amikor eltűntem, nem hősként tűntem el. Elfutottam.

Egy lépést tett előre.

– De azt a parancsot azért tagadtam meg, mert ártatlan emberek haltak volna meg miatta. Akkor is ezt tettem, amit most: mérlegeltem, és az életet választottam. Nem kérek vak bizalmat. Nem kérek bocsánatot. Csak azt kérem, hogy nézzetek körül.

Széttárta a kezét.

– Ha nem teszünk semmit, elfogy az a kevés készlet is, amivel eddig kihúztuk. Nem holnap. Nem jövő héten. Ha ma nem teszünk semmit, annak beláthatatlan következményei lesznek. Ha viszont összefogunk, van esélyünk. A túlélésre. Arra, hogy megvédjük egymást, ahogy régen is tettük.

Szavait nem követte taps. Csak csend.

Aztán valaki előrelépett. Majd még egy. Harcosok, műszakiak, olyan emberek, akik nem kérdeztek tovább, hanem döntöttek. Lassan a tér mozdulni kezdett, és a bizonytalanság helyét átvette az elhatározás.

Ezután tér lassan kiürült, de a helyzet súlya lyukat kezdett marni mindenkiben. Egy csendes, kollektív belátás tükröződött az arcokon: innentől nincs visszaút. Ami elindult, azt végig kell csinálni.

A szerveződés már aznap megkezdődött.

Először a harcosokat választották ki. Nem mindenki volt alkalmas rá, és ezt Mirko könyörtelenül őszintén, de igazságosan kezelte. Nem a hangerő, nem a düh számított, hanem az, hogy ki tud fegyelmezetten gondolkodni nyomás alatt. Voltak, akik csalódottan fordultak vissza, de senki sem vitatkozott. Aki maradt, az tudta, mire vállalkozik.

A következő lépés a térképek elővétele volt. Régi, megsárgult metróalaprajzok, karbantartási jegyzetek, régen őrzött, módosított útvonaltervek kerültek elő. Azokat a járatokat keresték, amelyek a legkisebb kockázattal vezettek a felszín irányába, és amelyek még viszonylag épen maradtak. Nem az volt a cél, hogy mindent újraépítsenek – csak annyit, amennyi a mozgáshoz és a védelemhez kellett.

Néhány nap alatt kijelölték a fő útvonalakat.

Ezután kezdődött a valódi munka.

A közelebbi sínszakaszokat javították először. Nem volt szép munka: olajos kézzel, porban, félhomályban dolgoztak. Vágni, hegeszteni, rögzíteni kellett. A régi alkatrészeket újrahasznosították, ahol lehetett – mindent felhasználtak, amit csak tudtak. Afar műhelye ideiglenes logisztikai központtá vált. 

Ezzel párhuzamosan fegyvereket gyűjtöttek. Nem csak lőfegyvereket, hanem mindent, ami megállíthatott vagy lelassíthatott egy támadást. Rögtönzött páncéllemezek, robbanótöltetek, automata lövegek alkatrészei kerültek elő különböző raktárakból. A kisebb vasúti kocsikat megerősítették, páncélozták, és egyszerű, de megbízható automata fegyvereket szereltek rájuk. Nem szépségversenyre készültek, hanem harcra.

A munka hetei hosszúra nyúltak, és észrevétlenül márciusba fordult az idő. Mélyút ritmusa megváltozott. 

Az emberek fáradtak voltak, de céltudatosak. A beszélgetések rövidebbek lettek, a tekintetek fókuszáltabbak. A félelem nem tűnt el, de helyet csinált maga mellett valami másnak: az elszántságnak.

Az építkezések nem zajlottak zavartalanul. Többször is támadás érte őket.

Nem mindig nagy erőkkel. Néha csak kisebb csoportok törtek elő a sötétből, mintha tesztelnék a védelmet. Máskor komolyabb roham érkezett, és ilyenkor sokáig ropogtak a fegyverek, a levegő megtelt füsttel és vérszaggal. Voltak halottak. Olyanok is, akiket Mirko névről ismert. A veszteségek azonban – a körülményekhez képest – alacsonyak maradtak. A védelem működött.

Egy hosszú műszak után Jüra és Mirko az egyik kapunál álltak meg. A többiek már távoztak, csak a távoli gépzaj hallatszott.

– Tudod – szólalt meg Mirko –, amikor először estünk egymásnak… ha akartad volna, simán eltöröd a nyakam.

Jüra oldalra pillantott, de nem válaszolt azonnal.

– Nem lett volna értelme.

– Pedig megtehetted volna – folytatta Mirko, összeszűkült szemmel. – Éreztem. Nem vagy… átlagos.

Jüra elmosolyodott, de a mosoly inkább keserű volt mint vidám.

– Szövetséges vagy. Szükségünk van rád. – mondta egyszerűen.

Mirko egy pillanatig hallgatott, majd lassan bólintott.

– Akkor mondd meg – kérdezte halkan –, honnan jöttél valójában?

Jüra tekintete elrévedt a kapun túli sötét járatban.

– Őszintén? Már én sem tudom biztosan.

Ezzel elindult, és nem hagyott teret további kérdéseknek. Mirko nem ment utána. Megértette, hogy vannak dolgok, amelyeket nem lehet – vagy nem szabad – bolygatni.

Ahogy haladt előre az építkezés, két ellenőrző állomást alakítottak ki régi metrómegállókban. Ezek voltak az utolsó pontok, ahol még be kellett avatkozni a sínrendszerbe. Onnantól kezdve a hálózat állapota már megfelelő volt a közlekedéshez. A távolabbi ellenőrző pont nagyjából ötszáz méterre volt, de stratégiailag kulcsfontosságú helyen feküdt.

Minden felesleges járatot lezártak. Betonblokkok, hegesztett rácsok, automata fegyverek zárták el az utakat. A kapukhoz fegyveres őrök és droidok kerültek. A bejáratokat megerősítették, mintha ostromra készülne a földalatti város.

Az egész művelet néhány hét alatt zajlott le, de mindenkinek úgy tűnt, mintha hónapok teltek volna el.

Ez idő alatt Jüra Afar lakásán szállt meg. Nem beszéltek sokat. Nem volt rá szükség. Együtt ettek, együtt aludtak pár órákat, aztán mentek tovább dolgozni. Afar segített, ahol szükség volt egy extra kézre, Jüra pedig ott volt mindenhol, ahol gyors döntés kellet hozni.

Amikor végre elkészült az első páncélozott kocsi, különös csend telepedett rájuk. Mindenki tudta, mit jelent: az első valódi próba.

Jüra Afarhoz fordult.

– Vigyázz magadra – mondta egyszerűen.

– Ne csinálj ebből nagy ügyet – legyintett Afar. – Még találkozunk.

– Tudom – bólintott Jüra.

Felszállt a kocsira, a zárak kattantak, a motor felbőgött. A szerelvény elindult a felszín felé.

Az utolsó ellenőrző pont után a sötét egyszerre megmozdult. Egy hatalmas horda torlaszolta el az utat. Ordítás, fémes csattanások, karmok csikorgása töltötte be a teret. A kocsi azonban nem lassított. Az automata lövegek életre keltek, a páncél csattogott, a szerelvény áttört az akadályon, darabokra zúzva mindent, ami elé került.

A felszínen egy eldugott, elfeledett pályaudvaron álltak meg. A levegő más volt. Hidegebb. Üresebb. Vészjósló.

Jüra leszállt, elköszönt a többiektől, majd egyedül indult tovább.