Miközben a hívás csengett besétáltak Mélyút kapuin. Itt nem voltak őrök, csak egy szűk ajtó, ami mögött egy hosszú lépcsősor vezetett lefelé. A lépcső alján Emiko felvette és fáradtan szólalt meg a vonal másik végén, a hangján érződött, hogy csak nagy nehezen sikerült felébrednie.

– Halló…

– Szia, szükségem lenne a segítségedre.

– Mi? Várj… Jüra, te vagy az?

– Igen. Most keltél fel?

– Egész eddig aludtam. Mintha fejbe vertek volna, úgy érzem magam.

Jüra felhúzott szemöldökkel hallgatta. Nem számított erre. Emiko általában nehezen alszik el, de ha egyszer sikerül, ritkán alszik ilyen sokáig.

– Szükségem lenne azokra a képekre, amiket legutóbb készítettünk, amikor eljöttünk Mélyútról.

– Most azonnal?

– Most is elküldheted, de később is megfelel.

– Jó… mert akkor visszafekszem még egy kicsit.

Elköszöntek, a vonal megszakadt. Jüra egy pillanatig még nézte a sötét kijelzőt, majd elrakta a kommunikátort.

– Lehet, hogy nekünk is pihennünk kellene egy kicsit – fordult Afar felé.

Afar az egyik lépcsőfokon ült, karjait a térdére fektette, a fejét rajtuk pihentette. Úgy nézett ki, mintha bármelyik pillanatban elaludna.

– Igen… határozottan – válaszolta tompán.

Elindultak Afar műhelye felé. Afar szinte csak vonszolta magát, minden lépés látható erőfeszítésbe került. Jüra sem volt jobb állapotban: szemei szűken pislogtak, a szintetikus teste most nehéznek érződött, mintha az elmúlt napok eseményei ebben a pillanatban zuhantak volna rá egyszerre.

Amikor odaértek, Afar felajánlotta a műhelyben lévő kanapét Jürának. Ő maga felment az emeletre, a hálószobájába. Szinte azonnal elaludtak mindketten. Nem voltak álmaik, vagy ha voltak is, nem maradt belőlük semmi – nyomtalanul vesztek el, ahogy múltak az órák. Egy fél nap telt el így, megszakítás nélkül.

Amikor Jüra felébredt, első dolga volt megnézni a kommunikátort. Emiko már átküldte a képeket. Jüra röviden visszaírt: _Köszönöm_, majd a végére odabiggyesztett egy szívecskét. Nem volt szokása, de most természetesnek tűnt a dolog.

Afar közben csoszogva jött le az emeleti lépcsőn. Csukott szemmel, morcos arccal vette a fokokat, mintha minden lépés sértés lenne számára.

– Ideje megkeresni Mirkót – szólalt meg Jüra.

Afar csak dünnyögött valamit válaszul, majd eltűnt a műhely másik helyiségében. Nem sokkal később daráló hangja szűrődött át: kávét készített. Két perc múlva visszatért, mindkét kezében egy-egy csészével. Odasétált Jürához, és szinte belenyomta a kezébe az egyiket.

– Te tényleg nem tudsz lassítani, mi? – kérdezte savanyúan, de a hangjában nem volt igazi él.

Jüra félmosolyra húzta a száját, és belekortyolt a kávéba. Erős volt, keserű, pontosan olyan, amilyenre most szüksége volt. Miután megitták, megmosták az arcukat, és Afar felvetette az ötletet, hogy először a kedvenc kocsmájába menjenek. Hátha ott találják Mirkót.

Jüra automatikusan bólintott. Fogalma sem volt, ki ez az ember, de bízott Afar ösztöneiben.

Újra elindultak Mélyút utcáin.

A kocsma teljesen átlagos volt az ottani körülményekhez képest. A bejárat előtt emberek dohányoztak, iszogattak, néhányan a fal mellett ültek szótlanul. Amikor beléptek, sűrű alkoholszag csapta meg az orrukat. A bent lebegő füst olyan vastag volt, hogy szinte harapni lehetett. Az emberek tekintete feszült volt, de nem miattuk. Az egész helyet áthatotta a szorongás.

Halkan beszélgettek az asztaloknál: fogyó készletekről, lehetséges megoldásokról, arról, mi történhet, ha nem indul újra a kereskedelem. Senki sem beszélt hangosan, mintha attól félnének, hogy a falak is hallgatóznak.

A pultnál megálltak. Hiába kérdezték a csapost, nem tudta, merre jár Mirko. Azt mondta, pár órája még itt volt, sokat ivott, aztán elment. Arról sem tudott biztosat mondani, hol lakik, csak egy nagyjábóli környéket említett.

Kilépve a kocsmából egy részeg megbotlott, és nekiesett Jürának. A férfi lepattant róla, arccal előre zuhant volna a földre, ha Jüra nem kapja el időben. Segített neki talpra állni. A férfi hebegve bocsánatot kért, és már indult volna tovább, amikor Afarnak eszébe jutott megkérdezni tőle is, hogy tudja-e merre van a keresett személy.

A részeg sem tudott pontos címet mondani, de annyit igen, hogy Mirko lakása közelében van egy fegyverkereskedő. Ezzel tovább-botorkált, ők pedig elindultak az említett irányba.

Néhány sarokkal arrébb találtak egy helyiséget, ami illett a leírásra. Zárva volt – régóta elhagyatottnak tűnt. Vele szemben egy lakóépület állt. Az egyik postaládán név szerepelt: Mirko.

Jüra és Afar összenéztek.

– Szerintem most is jobb lenne, ha te mennél előre. Téged úgyis ismer – vetette fel Jüra.

Afar bólintott, és a kilincsre tette a kezét. Zárva volt. Kopogott párat, de nem jött válasz.

– Szerinted itthon van? – kérdezte Jüra.

– A kocsmában volt pár órája. Valószínűleg részeg. Ha itthon van, biztosan alszik – vakarta meg a szakállát Afar.

– Várjuk meg, míg kijön? – Jüra felnézett az épületre, és észrevett egy nyitott ablakot az első emeleten. – Nincs időnk… várj, van egy ötletem.

Afar válaszolni sem tudott, Jüra már mászott is fel az épület oldalán. Benézett az ablakon: egy szoba, benne egy íróasztal, semmi mozgás. Halkan átemelte magát a párkányon, átosont a helyiségen. Egy másik szobából horkolás hallatszott. Feltételezte, hogy Mirko az, de nem ment be.

Lesétált a lépcsőn a bejárati ajtóhoz. A kulcs nem volt a zárban. Rövid keresgélés után talált egy kulcscsomót egy polcon. Végigpróbálta őket. Az egyik nyitotta az ajtót. Az halkan nyikordult, és Afar belépett.

A ház belülről rendetlen volt. Nem koszosabb, mint bármelyik másik lakás Mélyúton, de a szétszórt tárgyak, a félbehagyott munkák és a sötét sarkok mind arról árulkodtak, hogy ez a hely pontos tükre lehet Mirko belső világának.

Óvatosan elkezdtek felfelé haladni a lépcsőn. A fa minden egyes lépcsőfoknál halk, elnyújtott nyöszörgéssel kiabált, mintha ezzel jelezné az épületnek a jelenlétüket. Mindketten ösztönösen lassítottak, kerülve a hirtelen mozdulatokat. A levegő állott volt, enyhén dohos, keveredett benne az alkohol és az izzadtság szaga. Ahogy feljebb értek, a horkolás egyre erősebben, egyre egyértelműbben hallatszott, tompán átszűrődve egy zárt ajtó mögül.

Afar ment elöl. Amikor az ajtó elé ért, megtorpant. A keze a kilincs fölött lebegett egy pillanatig, mielőtt megérintette volna. Hátranézett Jürára. A tekintetében bizonytalanság ült, nem félelem, inkább az a fajta hezitálás, amikor az ember pontosan tudja, hogy amit tenni készül, abból baj lehet. Jüra egy rövid biccentéssel válaszolt. Nem mondott semmit, de a mozdulat egyértelmű volt: menj.

Afar lassan lenyomta a kilincset. Az ajtó halkan engedett, és óvatosan beléptek a szobába. A helyiség félhomályban úszott, csak az ablakon beszűrődő narancssárgás fény rajzolt tompa körvonalakat a bútorokra. A szoba másik végében egy kétszemélyes ágy állt, rajta egy izmos, nagydarab férfi feküdt hanyatt. Lenge pólója felcsúszott a hasán, melegítőnadrágja gyűrötten feszült a combján. Mellkasa lassan, egyenletesen emelkedett, minden kilégzést mély, rekedtes horkolás kísért.

Afar a szoba közepéig ment, megállt, majd a férfi nevén szólította.

– Mirko. Mirkooo.

Semmi reakció. Mirko csak fordult egy kicsit, majd ugyanolyan hangerővel folytatta a horkolást. Afar közelebb lépett, és finoman hozzáért a vállához. Mirko morgott egyet, arcát eltorzította az alvásból felkelők ösztönös elégedetlensége, majd átfordult a másik oldalára.

Afar tanácstalanul fordult Jüra felé. Tekintete kérdő volt, mintha azt kérdezné, hogy most akkor mi legyen a következő lépés. Jüra felhúzta a vállát, és kezeivel értetlenséget gesztikulált. Hang nem jött ki belőle, de a szája mozgásából egyértelmű volt: _rám ne nézz, a te haverod_.

Afar sóhajtott egyet, majd újra megpróbálta. Ezúttal kissé határozottabban rázta meg Mirko vállát. A következő pillanatban minden felgyorsult. Mirko hirtelen felriadt, szemei vadul pattantak ki, és szinte reflexből, teljes erőből gyomron vágta Afart. A csapás tompa puffanással ért célba. Afar hátrazuhant, nekicsapódott a mögötte álló szekrénynek, majd összecsuklott, levegő után kapkodva.

Mirko egyetlen mozdulattal kipattant az ágyból. Nem tűnt kábának, sem zavartnak. Megragadta Afart a gallérjánál fogva, felemelte, mintha semmit sem nyomna, majd lendületből Jürához vágta. Mindketten a földre zuhantak. Jüra érezte, ahogy a levegő kiszorul a tüdejéből, de már látta is, hogy Mirko feléjük indul.

Fekvő helyzetből azonnal talpra ugrott. Kezeit maga elé tartotta, tenyere kifelé nézett, próbálta csillapítani a helyzetet.

– Állj, várj! – kezdte, de Mirko nem figyelt.

Az izmos férfi indulattól fűtve, gondolkodás nélkül lendítette az öklét. Egy gyors jobb egyenes száguldott felé. Jüra ösztönösen balra lépett ki az ütés elől. Mirko újabb csapásokkal próbálkozott, de Jüra minden alkalommal egy hajszálnyival gyorsabb volt. Ez csak tovább fokozta Mirko dühét. Lihegve, összeszorított állkapoccsal támadott, egyre durvábban, egyre szélesebb mozdulatokkal.

A következő pillanatban már a lábát is bevetette. Egy erős rúgás csapódott Jürához. Ő megpróbálta felfogni, védekezni, de az rúgás túl erős volt. Oldalra repült, és a falnak csapódott. A fájdalom most élesen hasított a fejébe, a látása egy pillanatra elsötétült.

Közben Afar a földről kiabált Mirko felé, hogy hagyja abba. A hangja rekedt volt, alig kapott levegőt, de minden erejét összeszedte, hogy megszólaljon. Mirko azonban nem hallgatott rá. Jüra már negyedszer repült keresztül a szobán, amikor egy szekrény darabokra tört a háta mögött. Kénytelen volt visszaütni. 

Felállt, összeszorította a fogát, majd nekifutott. A levegőbe ugrott, és egy hatalmas ütést mért Mirko állára. A csapástól a férfi megtántorodott, megszédült, de nem esett el. Jüra nem várt. Villámgyors sorozatot mért Mirko testére. Bordák, has, mellkas. A férfi megingott, térdei kissé behajlottak. Jüra ekkor célzott rúgást indított a lábára. A mozdulat pontos volt. Mirko elvesztette az egyensúlyát, és végül nagy csattanással a földre zuhant.

– Elég! – kiáltotta Jüra, hangja élesen vágott át a feszültségen.

Mirko megdermedt egy pillanatra. Hevesen kapkodta a levegőt, kezei még mindig ökölbe szorulva remegtek, de nem indult újra támadásba.

– Én vagyok az, Afar – szólalt meg Afar rekedten, miközben még mindig nehezen kapott levegőt. – Nem vagy veszélyben.

Mirko lassan hátrébb kúszott egy kicsit, tekintete ide-oda járt kettejük között, mintha most próbálná összerakni, mi is történt valójában. A földön heverő törött szék, a felborult bútorok és Afar lihegése mind azt jelezték, hogy ez több volt egy rossz álomnál.

– Mi a fenét kerestek ti itt?! – mordult rájuk végül, hangjában keveredett a düh és az értetlenség.

– Gondolom te is tudsz arról, mi történik a kapukon kívül – kezdte Afar, óvatosan, de határozottan. – Tudjuk, miért történik, és bizonyítékunk is van rá. A segítségedre van szükségünk.

Mirko felnevetett, de nem volt benne humor.

– És ezért be kell törni a házamba?! – ordította, miközben próbált lábra állni. Látszott rajta, hogy még mindig zaklatott, de a mozgása már kevésbé volt támadó.

– Nincs időnk megvárni, amíg kialszod magad – vágott közbe Afar. – Kint hemzsegnek azok a szörnyetegek. Bármelyik pillanatban kitörhet a káosz.

Jüra eközben csendben hátralépett két lépést, és onnan figyelte a párbeszédet. Nem szólt közbe, csak a reakciókat figyelte. Mirko szemében lassan halványult a vak düh, helyét valami sokkal veszélyesebb vette át: a kétely.

– Te most viccelsz velem? – húzta fel egyik szemöldökét Mirko. – Azt hittem, ez csak szóbeszéd. Rémhírek, amiket az emberek egymás között terjesztenek.

Afar nem válaszolt azonnal. Oldalra pillantott Jürára.

– Jüra, mutasd meg neki.

Jüra odalépett, elővette az eszközt, és megnyitotta azokat a képeket, amelyeket Emiko küldött át. A képernyő fénye megvilágította Mirko arcát, ahogy egyre közelebb hajolt. A tekintete először értetlen volt, aztán megkeményedett. Az állkapcsa megfeszült.

– Édes istenem… – mormolta végül. – Mindig van valami szar, amitől nincs nyugtom.

Egy pillanatig csend lett. Mirko elfordította a tekintetét, mintha időre lenne szüksége, hogy feldolgozza a látottakat. Amikor újra megszólalt, a hangja már jóval halkabb volt.

– Jól van. És mit akartok tőlem?

– Ahhoz, hogy ez a helyzet megoldódjon, a képességeidre lesz szükségünk – mondta Afar. – Olyasvalakire, aki tud embereket mozgósítani.

Mirko felnézett rá. A kérdés ott ült az arcán, mielőtt kimondta volna.

– Mi célból?

Afar lassan, részletesen magyarázni kezdett. Elmondta, hogy szükség van egy emberre, aki képes egy osztagot toborozni, megszervezni és irányítani. Valakire, aki ismeri a Mélyút környékét, a kereskedelmi útvonalakat, és azt is, hogyan lehet azokat megvédeni. A kapuk környéke egyre veszélyesebb volt, és ha a szállítmányok elakadnak, az egész rendszer összeomolhat.

Mirko hallgatott. Ahogy Afar beszélt, lassan leült az ágy szélére. Az indulata elcsendesedett, helyét egy régi, jól ismert érzés vette át. A múltja. Az, amit már maga mögött akart hagyni.

– Tudod jól, miért engem akarsz – szólalt meg végül halkan. – És azt is tudod, miért nem vagyok alkalmas erre a feladatra.

Afar nem vitatkozott. Nem próbálta győzködni azonnal.

– Benned hiszek egyedül – mondta csendesen. – A múltad miatt. Tudom, hogy még mindig megvan benned az, ami akkor megvolt.

Mirko elmosolyodott, de keserű volt a mosoly.

– A kérdés csak az – tette hozzá –, hogy én elhiszem-e ezt magamról.

A szoba újra elcsendesedett. A döntés súlya ott lógott köztük, kimondatlanul, de mindannyiuk számára érezhetően. Szomorú volt és Jüra úgy gondolta, érti mit érez.

Mirko egy ideig hallgatott, majd lassan megszólalt, mintha nem is nekik beszélne, hanem inkább magának.

– Nem bízom magamban. Azért nem, mert egyszer már elhittem, hogy számít, amit teszek. Odafent voltam valaki. Emberek élete volt rám bízva. Aztán jött egy parancs a kormánytól, amit nem voltam hajlandó végrehajtani. Tudtam, mit jelent. Tudtam, hányan halnak majd meg miatta. Nem akartam hős lenni, csak ember maradni.

Egy keserű levegővétel, mintha megakadt volna benne a mondat.

– Kegyvesztett lettem egyik napról a másikra. Először levettek a rangomról, aztán nyilvánosan megaláztak. Börtönbe kerültem, példát akartak statuálni. Majdnem kivégeztek. Elég közel vittek hozzá, hogy megtanuljam, mennyit ér az ember, ha útban van.

A tekintete a padlóra esett.

– Megszoktam. A félelmet, a csendet, azt, hogy senki nem kérdezi meg, miért tettem. Aztán megszöktem. Lefelé, a föld alá. Azt hittem, elég lesz eltűnni. De amikor hivatalosan is száműzött lettem, amikor kimondták, hogy nem létezem többé… akkor törtem meg igazán.

Egy pillanatra elhallgatott.

– Azóta élek így, azóta iszom. Nem azért mert szeretek inni, hanem mert könnyebb nem emlékezni. Könnyebb elfelejteni, hogy valaha voltam valaki. Hogy emberek hittek bennem. Mert ha újra elhiszem, és megint kudarcot vallok… azt már nem élném túl.

Jüra lassan felemelte a tekintetét, és nyugodt, de határozott hangon szólalt meg.

– Mindig van választásunk embernek maradni, még akkor is, amikor mindent elvettek tőlünk. Akkor is azt tetted, amit most: emberek életét próbáltad megvédeni. Ez nem múlt idő. Ha az élet újra lehetőséget ad arra, hogy bizonyítsd, ki vagy valójában, azt nem véletlenül teszi. Most is ugyanarra van szükség, mint akkor. Hallgass a szívedre, Mirko. Az nem árult el soha.

Mirko egy ideig mozdulatlanul állt. A mellkasa lassan, magasabbra emelkedett, mintha most először venne igazán levegőt hosszú idő óta. A tekintete már nem volt zavaros; a benne kavargó düh és szégyen helyét fokozatosan valami nehezebben megfogható, de ismerős érzés vette át. Tartásában volt valami régi, elfeledett fegyelem, amikor összeszedte magát, és lassan felállt.

Odament Jürához. A léptei nehezek voltak, de határozottak. Amikor mellé ért, egy pillanatra megtorpant, majd a vállára tette a kezét. A nagy, izmos férfi most nem tűnt fenyegetőnek; inkább megtörtnek és őszintének.

– Köszönöm – mondta halkan. – A szavaid elértek oda, ahova még én sem mertem lemerészkedni. Itt az ideje, hogy új fejezetet nyissunk a történetben.

A szoba csendje megváltozott. Nem volt már feszültség, csak egy lassan kibontakozó, törékeny bizalom. A levegő megtelt reménnyel, olyannal, ami nem ígért könnyű utat, de valódit igen.