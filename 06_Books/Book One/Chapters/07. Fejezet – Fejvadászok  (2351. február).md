A folyosót teljes sötétség nyelte el, amikor az izzó pukkanva szétrobbant. A banditák káromkodva hadonásztak a vaksötétben, és Emiko ujjai végigszántottak a vezérlőpulton. A fémes test hangtalanul suhant előre, mozdulatai gépiesen pontosak voltak. Egy baseballütőt szorongató alakot kapott el, majd egyetlen mozdulattal a falhoz csapta. A csontok roppanásának hangja élesen visszhangzott a betonról. A droid azonnal továbblendült, szinte eggyé vált az árnyékkal, és egy vascsövet markoló férfi karját törte el, majd hangtalanul kiiktatta.

Pillanatok alatt véget ért a dulakodás. A maradék támadók fejvesztve rohantak el, üvöltéseik és cipőik dobogása még sokáig visszhangzott az alagút sötétjében.

– Szép munka… – jegyezte meg Jüra halkan, de szemében komor fény villant. – Úgy érzem, hogy nem ők voltak az egyetlenek, akik itt ólálkodnak.

Emiko nem válaszolt. Csak bólintott, és ahogy újra a droidra koncentrált, érezte: a gép most már nem különálló eszköz, hanem saját testének kiterjesztése. A fém és a hús közötti határ elmosódott.

A járatokban továbbhaladva emberi maradványokra lettek figyelmesek. Mintha egy állat lakmározott volna az ide tévedt szerencsétlen emberekből. A maradványok ismerősek voltak. Egy pillanatig nem akarták elhinni, hogy ezek a maradványok az elmenekült banditákhoz tartoznak, akikkel nem sokkal ezelőtt csaptak össze. Pedig, de. Emiko elborzadt a látványtól, szinte már hányingerrel küzdött.

– Mi a fészkes fene történt itt?! – kérdezte könnybe lábadt szemmel.

– Fogalmam sincs. – válaszolt Jüra ridegen, szemöldökét ráncolva. – Nem csalt a megérzésem. A maradványokból ítélve nem lehet nagyon messze az, ami ezt művelte. Induljunk!

A halvány vércseppeket követve haladtak egyre beljebb a földalatti járatok labirintus szerű rétegeibe. Az alagút végül egy hatalmas ipari szerviztérbe torkollott. A levegőt olaj és ózon fémes szaga töltötte be. Ott várt rájuk két szörnyeteg. Testük gorillaszerű, vaskos, lassú, mégis fenyegető volt; minden lépésük alatt remegett a padló. Vastag fémlemezek borították őket, szemük vörösen izzott, torkukból mély, zúgó morgás áradt. Véresek voltak mindketten. Szájukból még frissen csöpögő vér és a hegyes fogak látványa vérfagyasztó volt.

– Ez már keményebb falat lesz – suttogta Emiko, miközben idegesen újrakalibrálta a droid motorikus rutinjait.

Az egyik monstrum üvöltött, hangja olyan mélyen torzult, mintha sziréna hasította volna ketté a teret. Majd lassú, ám pusztító erejű mozdulattal Emikóra rontott. Az ütés a levegőt is megrengette, de a droid félresiklott, és akrobatikus mozdulattal a másik förmedvény hátára ugrott. Jüra közben előretört, szénacél kést szúrt a szörny karjába, ám a penge csak szikrát vetett a páncélon.

– Nem elég! – sziszegte, fogait összeszorítva.

Hiába támadta újra és újra, a lény szinte sérthetetlennek tűnt. A droid eközben kapaszkodott a másik hátán, ökleivel vadul püfölte a nyaki ízületeket. Emiko minden idegszálával összpontosított: ha elhibázza a szöget, a szörny lerázza magáról. Végül reccsenés hallatszott, és a gerinc mentén futó szervóvezetékek megadták magukat. A monstrum térdre rogyott, majd tehetetlenül összecsuklott.

A második szörny még állt. Jüra Emikóval egyszerre mozdult: a droid elterelte a figyelmét, közben Jüra a mellkasába ugrott, és egy improvizált feszítővassal betörte a mellpáncél egyik illesztését. A szörny üvöltve zuhant a földre, de lassúsága végzetes volt: Emiko már odaugrott, letépte a mellkasról a borítást, és szabaddá tette a létfontosságú modulokat. Jüra ekkor döfte mélyre a pengét. A szörny belsejéből szervófolyadék és szikrák spricceltek – és köztük [[YMANATICS]]-logóval ellátott kibernetikus modulok csillantak meg.

Emiko döbbenten hajolt fölé. – Mi a …? Selejtezett darabok? Alkatrészpiacról szerezték volna…? – próbálta magyarázni.

– Nem hiszem… – vágta rá Jüra sötéten. – Ez bűzlik.

Egy pillanatra csend telepedett rájuk. Csak egymás szemét keresték, és valami megmagyarázhatatlan idegesség vibrált a levegőben.

Emiko odasétált a magatehetetlen szörnyhöz és közelebbről is szemügyre vette. Nem talált rajta semmilyen más nyomot, aminek hasznát vehetnék. Egy jól irányzott mozdulattal ketté taposta a fejét, majd készített pár fényképet a két óriási tetemről és csendben tovább álltak.

Hazatérve végre befejezték a droidot. A rideg fémtest már nem csupán gép volt, hanem egy fenyegető, misztikus harcos. Sötétzöld katonai ruha feszült rajta, vállain páncél, övén pisztolytáska, oldalán teleszkópos acél bot. Mellkasát kevlár borította, a kapucnis köpeny alatt szinte emberinek hatott. A színek beleolvadtak a sötétbe, mégis erőt sugároztak.

Emiko elégedetten szemlélte. – Most már tényleg velünk van. Nem csak gép, hanem társ.

Jüra nem felelt, de a szeme sarkában ott villant valami ritka és törékeny: bizalom.

Másnap Jüra törte meg a reggeli nyugalmat.

– Vissza tudod keresni, hogy ki akart bejutni a pánikszobába?— kérdezte szárazon.

Emiko bekapcsolta a monitorokat, és belesüppedt a reggeli napfényben derengő terminálok tengerébe. A képernyőkön a hálózat pillanatok alatt térképpé állt össze: csomópontok, log-ok, ki- és beáramló forgalom. Nem úgy nézett ki, mint egy egyszerű lopás nyoma; inkább mint egy betegesen gondosan megtervezett útvesztő.

Először egy forgalomelemzést indított: visszament a szerverlogokhoz, időbélyegeket fésült össze, és a gyanúsan egyforma csomagsorozatokat egymás mellé rendezte. A sorok között ugyanaz a ritmus ütközött elő — rendszeres, szinte katonásan ismétlődő lekérdezések egy ismeretlen proxy felé. Emiko kézzel húzta a térképen a vonalakat, összevetette a kamerák hiányzó idősávjaival, és néhány kitüntetett pontra irányította a figyelmét.

A második mozdulat: tükörforgalom. Kihasználta egy közeli átjátszó pont tükröző képességét — ideális, mert így láthatta, mi megy ki és mi jön be anélkül, hogy direkt kapcsolatot hagyna maga után. A képernyőn hirtelen kibomlottak a csomagok: rövid, titkosított szegmensek, melyek között volt egy apró ismétlődő bélyeg, egy ujjlenyomat. Emiko ajka egy pillanatra megfeszült: 

— Hmm..

Végül egy egyszerű trükk: hamis jelölő — egy apró méretű üzenet, amit a rendszerbe tett, hogy provokálja a betörőt. Egy mesterséges hibaüzenet, ami azt mutatta: van egy gyenge pont. A reakció gyors volt; a vonalak felélénkültek, a támadó feladta a pozícióját, és a lekérdezések egy új, ismeretlen irányba indultak el.

– Nem amatőr — mondta Emiko alig hallhatóan. – Ez elképesztő! Nem csak mozog a hálón, mozgatja is.

Ahogy Emiko megerősítette a támadás forrását, Jüra bólintott és azonnal elindult, hogy megkeresse. Emiko maradt a képernyők előtt, és figyelt.

Jüra szélsebesen rohant keresztül a városon. Fáradhatatlanul közeledett célpontja felé, miközben fülében süvített a februári szél. Korlátokat ugrott át, falakon kapaszkodott fel, buszok tetején rejtőzve utazott, mindvégig egyre közelebb kerülve a végső helyszínhez.

Emiko egy elhagyott raktárépülethez vezette. Az épület sötét és jéghideg volt, évek óta nem használták. A régi dobozokra terített műanyag ponyvákat halkan sodorta a beáramló huzat. Jüra léptei üresen visszhangoztak, ahogy a ládák között óvatosan haladt előre.

Feljebb, a falon egy ajtót pillantott meg, amelyhez egy lépcső vezetett. Az ajtó halkan, de hosszan nyikordult, amikor kinyílt, és egy alak lépett ki rajta. Kerek lencsés napszemüveg takarta a szemét. Egy pillanatra megállt, majd megszólalt:

– Csak idő kérdése volt, hogy mikor találkozunk.

– Bolond vagy, ha egész idő alatt erre vártál – felelte Jüra hűvösen.

– Ó, pedig majd kiugrottam a bőrömből, hogy végre személyesen lássalak – mondta édeskés hangon, miközben lassan levette a szemüvegét. – Már a múltkor, ott a hóesésben is alig bírtam magammal, amikor megláttalak téged és a kis barátnődet.

Könnyed mozdulattal átlendült a korláton, majd a földre ugrott. Érkezése nehéz és fémes csengésű volt – a hang alapján Jüra azonnal tudta, hogy a testében számos protézis lapulhat.

– Annyi mindent vittél véghez… – folytatta gúnyosan. – Mennyi idő és energia, hogy jobbá tedd a világot! Aztán jött az a vonatbaleset… jaj, szegény. Nézz magadra, mi maradt belőled? Elmenekültél, mint egy hitvány kutya, és most nekem adatott meg a megtiszteltetés, hogy lefejezzek egy hajdan legendás patkányt. Tudod, mennyi pénzt kapok majd érted? Bele se merek gondolni! És ha élve viszlek el a főnöknek… istenem, egy életre elég lesz, amit ezért fizetnek.

– Befejezted? – Jüra arca unottságot sugárzott. – Nem kapsz te lófaszt se. Fogalmam sincs, ki a megbízód, de ebben a városban mindenki ott basz át, ahol csak tud.

Az idegen félmosolyra húzta a száját, de tekintete megfagyott. Villámgyors mozdulattal előrántotta pisztolyát és tüzet nyitott. Jüra épp időben vetette magát egy doboz mögé. Az idegen utána rohant, látta, ahogy a ládákból rakott fal mögött eltűnik. Jüra macska-egér játékba kezdett, szinte hangtalanul cikázva a dobozok közt. Időnként feltűnt egy résen, mire az idegen lőtt, de sosem tudta, talál-e.

A vadász egyre dühösebb lett. Újratöltötte fegyverét, amikor felette hirtelen megmozdult valami. Egy kisebb doboz zuhant a fejére, kibillentve egyensúlyából. Fél szemmel még látta, ahogy az egész rakás felé dől. Az utolsó pillanatban oldalra vetődött, épp elkerülve a zuhatagot. A félhomályban gyors léptek csattantak. Már majdnem feltápászkodott, amikor Jüra a sötétből kilépve gyomron rúgta. Az idegen sikeresen hárított, de a következő pillanatban egy újabb, ívelt rúgás csapta ki kezéből a pisztolyt, amely messzire repült a ládák közé. Most egymással szemben álltak, feszült csendben.

– Pont annyira gyáva vagy, mint mondják – provokálta az idegen.

– Lőfegyverrel egy fegyvertelen ember ellen? – kérdezte Jüra gúnyosan. – Melyik meccset nézed, haver?

– A szád viszont pont akkora, mint ahogy mondják – válaszolta ideges nevetéssel. – Azt hiszed, te diktálod a szabályokat? Új nagy halak bukkantak fel, és velük új szabályok jöttek. Amíg te szundikáltál, mi egy új világon dolgoztunk.

– Új világ? Hadd mondjak valamit a világról – szólalt meg Jüra, hangja jegesen csengett. – A világ kegyetlen igazsága az, hogy a játék urai, akik a szabályokat alkotják, gyakran ők szegik meg először, miközben a gyengék robotolnak, egy jobb életre várva. Te pedig, barátom… nem tartozol az urak közé.

Az idegen arcán felcsapott a harag. Kabátja alól kést rántott elő. Jüra is előhúzott egy pengét – az övé legalább kétszer olyan hosszú volt. Elégedett mosollyal biccentett felfelé, pimaszul. A támadóban elszakadt a cérna: vad rohamot indított. Csapás csapást követett, de Jüra mindegyiket elkerülte. A szúrások tucatjai suhantak felé, ám egyik sem talált. Jüra minden rést kihasználva bal kézzel apró, de fájdalmas egyeneseket mért ellenfelére, aki egyre dühösebb és szétszórtabb lett.

Amikor a támadó teljes erőből vetette magát rá, Jüra nehezebben tért ki, a penge több helyen felszakította bőrdzsekijét. Jüra rápillantott a friss vágásokra, arca frusztrációt árult el. Az idegen megérezte a lehetőséget, és vadabbul támadott. De a következő vágás után Jüra páros lábbal mellkason rúgta, olyan erővel, hogy a hat méterre lévő dobozkupacba csapódott. Egy pillanatnyi csend után az idegen hörögve mászott elő a szilánkok közül. Jüra már előtte állt, tekintetében a halál hidege. A támadó épp csak felemelte kezét, hogy vágjon, amikor karja a földre zuhant. A kés csengve gurult el az élettelen kézből. Mindketten a földet nézték, majd az idegen a vért spriccelő csonkra tekintett. Levegőt vett hogy felkiáltson, de csak bugyborékoló hang tört elő torkából, ahogy Jüra pengéje átszúrta a légcsövét. Jüra rezzenéstelen arccal figyelte, ahogy ellenfele könnyezve kapálódzik. Kihúzta a pengét, majd hagyta, hogy a test a földre rogyjon.

A férfi utolsó erejével a zsebébe nyúlt, és egy apró jeladót szorított meg. A kattintásra Jüra csak ekkor kapta oda a tekintetét, de már késő volt – a test élettelenül hevert előtte, kezében a bekapcsolt készülékkel.

– A picsába – mordult fel.

Azonnal hívta Emikót. Amint a vonal kapcsolt, idegesen szólt bele:

– Valakit riasztott az emberünk!

– Tudok róla – felelte Emiko. – Most szakadt meg minden kapcsolatom, mintha egyszerűen kihúzták volna a hálózatból.

– Várj… akkor nem ő volt a hacker?

– Nem. Ketten vannak. A másik épp most menekül!

Jüra gyorsan felkapta a pisztolyt, és felrohant a lépcsőn az ajtóhoz. Benyitott egy helyiségbe, amely berendezésében Emiko rejtekére emlékeztetett. A szemközti ablak nyitva állt, a hideg levegő betört rajta. Jüra odasprintelt, kinézett: az ablak alatt tűzlétrán ereszkedett le a feltételezett hacker. Azonnal kiugrott, megkapaszkodott a létra szélén, és lecsúszott rajta. A földet érve látta, ahogy a célpont befordul a sarkon. Utána iramodott, de hirtelen egy vakító gránát robbant előtte. Hosszú másodpercekig nem látott, nem hallott semmit.

– Emiko! Látod, merre futott? – kérdezte a kommunikátorba, amikor visszanyerte érzékeit.

– Igen. Követem egy repülő egységgel. Hatvan méterre tőled, a konténerek felé tart.

Jüra ismét sprintre váltott. A konténerek közt keresve lövések hangját hallotta. A hang forrásához sietett, de meglepetésére Emiko drónja és egy földi egység már ártalmatlanná tette a menekülőt – a droid pontos lövése mellkason találta.

Jüra elismerően felhúzta a szemöldökét, majd bólintott. Emiko ekkor lekapcsolta a drónt és a droidot.

– Meg kell tudnom, mi van a fejében. Csatlakoztasd a kommunikátorodat az agyára – utasította.

Jüra így is tett, de amint hozzáért a testhez, az rángatózni kezdett, majd a szeme egyszerűen kipukkant. Szemüregeiből szikrák és füst szivárgott.

– Úgy tűnik, megsemmisítette magát – jegyezte meg Jüra.

– Az isten verje meg! – káromkodott Emiko. – Rendben, akkor nézzük meg a rejtekhelyüket!

Jüra visszatért a szobába, ahol célpontok aktáit találta. Lefényképezte őket, majd a sajátját és Emikóét azonnal bedobta az iratmegsemmisítőbe. Kommunikátorát a számítógéphez csatlakoztatta, hogy Emiko betörhessen a lezárt lokális hálózatba.

Emiko szeme elkerekedett, amikor meglátta a tűzfalat – ilyen biztonsági protokollokról korábban csak szóbeszédekben hallott. Minden tudását bevetve kezdte bontani a rétegeket. Végül egy rejtett résen sikerült hozzáférnie az adatbázishoz, és automatikusan elindította a letöltést. De a kapcsolat szakadozni kezdett, a fájlok töredezetten érkeztek.

Ekkor Jüra halk, de egyre gyorsuló pittyegést hallott. Fülelve próbálta azonosítani a hang forrását, de nem találta. Közelebb lépett a falhoz, amelyen egy kapcsolati térkép függött, mint a filmekben a nyomozók táblái. Fülét a falhoz tapasztotta. A pittyegés vészesen gyorsult. Jüra szeme kitágult, ahogy felismerte, mi történik.

Azonnal futásnak eredt az ablak felé. Útközben felkapta a kommunikátort, és a nyílás felé vetette magát. De mielőtt elérte volna, a falba rejtett robbanószer detonált. A lökéshullám elkapta, és az ablakon át repítette. Teste füstölve zuhant majdnem harminc métert, míg egy jármű oldalának csapódott. Az ajtó a becsapódás erejétől szinte köré csavarodott, mintha egy anya ölelné gyermekét. Jüra mozdulatlanul feküdt, kabátja parázslott, haja egy része pernyévé vált.

Emiko döbbenten ült az asztalánál. Nem akarta elhinni, hogy az épület rárobbant Jürára. Idegesen szólongatta a kommunikátoron keresztül, de nem jött válasz. Szája sírásra görbült, szeme megtelt könnyel, miközben a környező kamerák élő felvételeit kutatta.

A kommunikátorból végül sistergő hang tört elő, majd egy gyenge, de határozott nyögés.

– Jüra! – kiáltotta Emiko. – Kérlek, mondd, hogy nem esett nagy bajod!

– Még élek… – jött a rekedt, erőtlen válasz.

– Ó, istenem, hála az égnek! Tudsz járni? Küldjek segítséget?

– Megleszek, ne aggódj. Történt már rosszabb is – felelte.

Emiko elmosolyodott, értette a célzást. Jüra lassan felállt, végignézett magán.

– Ennek a kabátnak annyi… pedig ez volt a kedvencem.

– Majd szerzünk egy újat – vigasztalta Emiko.

– Remélem, még megvan… – morogta Jüra, miközben zsebeit tapogatta. – Áhá, igen!

Elővett egy doboz cigarettát, egy szálat a szájába illesztett. Öngyújtóját hiába kereste, végül kabátja parázsló darabján gyújtotta meg. A levegő szinte mozdulatlan volt. Nagy hópelyhek hullottak az égből, a nap már a horizont felé hajlott. A lángoló épület látványa a hóeséssel és a délutáni nap fényeivel együtt festői képpé állt össze.

Jüra, szájában a cigarettával, lassan elindult visszafelé.