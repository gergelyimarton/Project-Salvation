– Nos? – törte meg a csendet Anya.

Jüra egy pillanatig nem válaszolt. A műtő tompa zümmögése, a gépek halk ritmusa betöltötte a teret. Mély levegőt vett, majd elfordította a fejét, mintha időt akarna nyerni. A mennyezet hideg, fémes színe átszűrődött a feje fölé vetített állapotjelzőkön. Végül visszafordult, és egyenesen Anyára nézett.

– Pontosan tudod, mi történt – szólalt meg halkan, de élesen. – A telemetriai adatok gondolom bőven elég információval szolgálnak, nem?

A hangjában ott bujkált a gúny, szavaiban feszültség vibrált. Nem a fájdalom beszélt belőle, hanem az a tudat, hogy figyelik.

Anya nem reagált a gúnyra. Szúrós tekintettel, finom mozdulatokkal bontotta le róla a szilikon bőrt. A mesterséges réteg engedelmesen vált le, feltárva alatta a hidraulikus, szintetikus izomzatot, amely finoman pulzált, mintha saját szívverése lenne.

– Vakfoltban voltál – felelte tárgyilagosan. – Miután feljöttél a felszínre, megszűnt minden adatfolyam. Sem vizuális, sem biometrikus jel nem érkezett. A kritikus riasztás közvetlenül azelőtt futott be, hogy hívtál volna. – Egy pillanatra felnézett. – Szóval megkérdezem még egyszer. Nos?

Jüra határozottan fújt egyet az orrával. A tekintete a padlóra siklott, majd maga elé meredt, mintha ott peregne le újra minden. Amikor megszólalt, már nem volt él a hangjában, csak fáradtság.

Elmondott mindent. A droidokat. A vörösen izzó LED-eket. A lövéseket. A tetőket. A mesterlövészt. A folyosót. A férfit. A kart. Nem dramatizált, de nem is magyarázkodott. Anya végighallgatta, néha enyhén felhúzta a szemöldökét, máskor írt valamit egy papírra magának, de nem szakította félbe.

Amikor Jüra elhallgatott, Anya már közel negyed órája dolgozott rajta. A mozdulatai mögött ott volt a feszültség, amit csak az látott, aki ismerte.

– Van egy ötletem – mondta végül. – De ahhoz teljesen szét kell szednünk téged.

Jüra oldalra pillantott.

– Milyen ötlet? – kérdezte, és a homloka ráncba szaladt. Nem volt lelkes a gondolattól.

– Új fejlesztések – felelte Anya, mintha csak egy rutinfeladatról beszélne. – Egy neurális gyorsító és egy alacsony szintű predikciós modul. Optimalizálja a robbanékonyságot. Gyorsabb reakcióidő, pontosabb mozgás, valamint elemzi a mozdulataidat. A gyakran használt mintákat cache-be tölti, így harc közben megspórolsz egy gondolatnyi időt. Nem sok, de életet menthet. Ehhez viszont frissíteni kell a reaktorodat is. A jelenlegi konfiguráció nem bírná a terhelést.

Jüra hallgatott. Érezte, ahogy az információk egymásra rétegződnek benne. Az események képei újra és újra felvillantak.

– A mai napot figyelembe véve… – mondta végül lassan – elég valószínű, hogy szükségem lesz rá.

Ez volt a beleegyezés.

Nem sokkal később droidok jelentek meg a műtőasztal körül. Precízen, szinte gyengéden emelték fel Jürát, és átvitték egy másik terembe. Ott egy kereszt alakú, kifejezetten erre a célra tervezett gép várta. A teste kifeszítve, egyik karja széttárva, a másik csonkja stabilizálva. Kábelek, csatlakozók, rögzítők kapcsolódtak hozzá, mintha a gép része lenne.

Anya belépett, egyetlen kézmozdulattal utasításokat adott. A droidok azonnal munkához láttak.

– A Z32 működik? – kérdezte.

– Igen – felelte Jüra. – De ára van. Harc közben felerősíti a fájdalmat. Most is csak azért éltem túl, mert nem vettem be, miután feljöttem a felszínre.

Anya bólintott.

– Akkor hatékony. Mit tapasztaltál még?

– Az érzékelés… – Jüra egy pillanatra lehunyta a szemét. – Sokkal jobban éreztem a környezetem. A föld alatt nem láttam a hibrideket, de tudtam, hol vannak. Mint valami hatodik érzék.

– Remek – jegyzetelte Anya. – A szer extrém szintre tolja az érzékelést. A fájdalmat és a fizikai traumát is.

– Ha nincs bennem… minden tompább – mondta Jüra halkan. – Könnyebben elvesztem a fejem. Kontrollálhatatlanabb vagyok.

– Megeshet, hogy csak a két állapot közötti kontrasztot érzed erősen.

– Nem. – Jüra lesütötte a szemét. – Ez tényleg ijesztő.

Anya egy pillanatra megállt. Szomorúan nézett rá, miközben a rendszerek dolgoztak, a test pedig lassan, módszeresen újjáépült.

Másnap reggelig tartott a munka. Amikor végeztek, Jüra furcsán jól érezte magát. A teste frissebb volt, feszesebb, mintha újrakalibrálták volna a valóságot körülötte. Azt érezte, hogy az idő is lassabban telik számára.

Anya elkísérte a kijárathoz és egy pirulát nyomott a kezébe. Odakint egy elegáns fekete autó várta, dedikált sofőrrel. A jármű páncélozott volt, megerősített felfüggesztéssel, kifejezetten prioritást élvező személyek számára kialakítva.

Jüra beszállt. Az ajtó hangtalanul záródott mögötte. A motor mélyen, nyugodtan duruzsolt.

Még mielőtt elindultak volna, Anya finoman bekopogott az autó ablakán. Jüra egy mozdulattal leengedte az üveget. Anya nem hajolt közelebb, nem mondott többet a kelleténél, csak ránézett. A tekintetében ott volt minden: szakmai aggodalom, személyes félelem, és az a kimondatlan tudat, hogy amit most beépítettek, az egyszerre áldás és teher.

– Vigyázz magadra – mondta halkan.

Jüra bólintott. Nem volt szükség válaszra. Felhúzta az ablakot, és a hangok tompábbak lettek körülötte. Bevette a pirulát.

– Indulhatunk, uram? – kérdezte a sofőr, miközben a visszapillantó tükörben futólag Jürára nézett.

– Igen, köszönöm – felelte csendesen.

Az autó megindult. A létesítmény belső alagútjai lassan elmaradtak mögöttük, a vastag falak és az acélkapuk helyét fokozatosan átvette a hegyek alatti mesterséges járatrendszer, majd a felszín. Jüra a sötétített üvegen keresztül figyelte a tájat.

Amikor elhagyták a létesítmény határát, Jüra küldött egy rövid üzenetet Emikónak: _"Kész vagyok. Indulok haza."_ Nem volt benne több szó, de elég volt. Emiko a másik oldalon megkönnyebbülten sóhajtott fel. A feszültség, ami órák óta szorította, lassan engedett.

A friss fejlesztések aktívan dolgoztak benne. Érezte a testét. Túl élesen. A motor rezgéseit, az út finom egyenetlenségeit, a saját légzését. Mintha minden egy árnyalattal hangsúlyosabb lett volna.

Az út hátralévő része eseménytelenül telt. A város sziluettje fokozatosan közeledett, majd az autó finoman lassított, végül megállt az épület előtt. Jüra megköszönte a fuvart, kiszállt, és belépett a jól ismert térbe. A lift hangtalanul emelte fel, az ajtók szétcsúsztak, és a folyosón Emiko már ott várta.

Amikor meglátta Jürát, az arcán átsuhant a megkönnyebbülés, majd egy kedves, kissé fáradt mosoly. Nem mondott semmit, csak odaszökkent, és szinte súlytalanul ugrott a nyakába. Jüra ösztönösen átölelte. Egy pillanatra mindketten megálltak így, mintha ezzel akarnák megerősíteni, hogy tényleg itt vannak, tényleg túlélték.

– Gyere – mondta Jüra halkan, és visszakísérte a lakásba.

A nappali közepén Emiko droidja állt. Amint beléptek, a gép feje finoman elfordult, optikai szenzorai rájuk fókuszáltak. Jüra teste azonnal megfeszült. A reakció gyors volt, ösztönös, és egy pillanatra maga is megijedt tőle. A friss predikciós modul dolgozott, értelmezte a helyzetet, és készen állt cselekedni, ha parancs érkezne.

Emiko azonnal észrevette.

– Jajj… – kapott észbe. – Elfelejtettem szólni. Épp az önvédelmi autopilótát fejlesztem. Tudom, hogy most, a történtek után ez nagyon rosszul jön ki… ne haragudj. Mindjárt kikapcsolom.

– Hagyd – vágta rá Jüra gyorsabban, mint gondolta volna. – Nem kell.

Emiko meglepetten nézett rá.

– Biztos?

– Inkább mondd el, hogyan működik.

Emiko szeme felcsillant. A feszültség egy csapásra eltűnt belőle, és átvette a helyét az ismerős, gyermeki lelkesedés.

– Szóval – kezdte –, ha például jelzavarásos támadás érne, és elveszteném a kapcsolatot vele, automatikusan önvédelmi módba vált. A rövidtávú memóriáját használja, és megpróbál visszajutni egy korábban definiált biztonságos pontra. Ezen kívül képes parancsokat végrehajtani, amiket te vagy én adunk ki neki. Túl komplex döntésekre még lassú, de alapvető feladatokra már meglepően stabil. Itthoni pakolással teszteltem eddig. Egész jól teljesít.

Jüra körbejárta a droidot. Nem sietett. Figyelte az apró reakciókat, a szervók finom mozgását. Kiadta neki az első parancsot.

– Guggolj le.

A droid azonnal leguggolt.

– Állj egy lábon.

Egy pillanatnyi késlekedés után a droid stabilan egy lábra állt. A mozdulatai kicsit esetlenek, de emberiek voltak.

– Hm… tényleg jó – jegyezte meg Jüra elismerően.

Emiko büszkén mosolygott.

– Na de most te jössz – mondta. – Mesélj. Mi történt pontosan? Halálra aggódtam magam. Mi volt a Kápolnában?

Jüra leült, kifújta a levegőt.

– Azon kívül, hogy összeraktak… kaptam pár fejlesztést. Olyanokat, amik a jövőben jól jöhetnek.

– Milyen fejlesztések? – érdeklődött Emiko.

– Egy neurális gyorsító. Meg egy alacsony szintű predikciós modul.

Emiko felvonta egyik szemöldökét.

– Csak nem cache-eli a mozdulataidat?

– De. – Jüra ránézett. – Honnan tudtad?

– Okos vagyok – nevetett, és oldalra biccentette a fejét. – De képzeld, nekem is van mit mesélnem. Előtte csinálok egy kávét. Kérsz?

– Igen, köszönöm.

Emiko a droidot a sarokba állította, majd a konyhába ment, miközben beszélni kezdett. Elmondta, hogy amíg Jüra a Kápolnában volt, több emberkereskedelmi szállítmányt is sikerült lekapcsolnia. Mélyút építése alatt új csatornák nyíltak a hálózaton, és ezeket kihasználva további rajtaütéseket szervezett. Közben értesült róla, hogy több fórumon is beszélnek az általa kivitelezett akciókról. Példaként emlegetik. Teljesen független hekkerek kezdik követni a módszereit.

A mintázatok hasonlóak, de új részletek is előkerülnek: ha egy szállítmány lebukik, a kormány speciális alakulata avatkozik be és iktatja ki az érintetteket. A digitális oldalt pedig felbérelt Black_Inca hekkerek felügyelik, gondosan eltakarítva a nyomokat, megnehezítve, hogy a bizonyítékok a felszínre kerüljenek. Nem volt egyértelmű bizonyíték arra, hogy valóban a kormány bérelte fel őket a nyomok eltüntetésére, ám minden jel erre utalt.

Jüra csendben hallgatta. A kávé illata lassan betöltötte a lakást. A világ odakint mozgásban volt, a gépezet egyre gyorsabban forgott.

Emiko monológja lassan kifulladt, a szoba végül elhalkult. A kávéfőző halk zümmögése maradt egyedül, meg az az óvatos csend, ami mindig akkor telepszik közéjük, amikor mindketten érzik: valami fontos következik, de egyikük sem akarja elsietni. Emiko egy pillanatig még a konyhapultnak támaszkodott, majd eltűnt a fürdőszobába vezető ajtón túl. Jüra nem kérdezett, csak figyelte a mozdulatait, ahogy visszatér, kezében egy gondosan összehajtott kabáttal.

– Ezt neked vettem – mondta Emiko halkan, és átnyújtotta.

A kabát fekete volt, matt felületű, a szabása egyszerre volt letisztult és funkcionális. A gallér vékony, de merev, a varrásoknál alig észrevehető megerősítések futottak végig. Nem hivalkodott, nem volt rajta semmi fölösleges, mégis sugárzott belőle, hogy túl fog élni dolgokat. Jüra végigsimított rajta, ujjai automatikusan követték az anyag vonalát, mintha olvasná.

– Taktikai – jegyezte meg. – Strapabíró.

Emiko alig láthatóan elmosolyodott.

– Tudtam, hogy ezt mondod először. Azért vettem, mert… – elhallgatott egy pillanatra. – Mert szeretném, ha lenne rajtad valami, ami nem a Kápolnához, nem a harcokhoz, nem a múltadhoz kötődik. Hanem hozzám.

Jüra felnézett rá. A kabát a kezében hirtelen nehezebbnek tűnt, mint amilyen valójában volt.

– Köszönöm – mondta végül. Nem tett hozzá többet, de Emiko tudta, hogy ebben a szóban most sokkal több van.

Leültek egymással szemben a kanapéra. A beszélgetés lassan indult, szinte óvatosan, mintha mindketten tapogatóznának egy régi, ismerős terepen, ami mégis megváltozott. A múltjukról beszéltek. Nem csak a kapcsolatukról, hanem arról az időszakról is, amikor még minden lángolt körülöttük. A tüntetésekről, a falfirkákról, az éjszakai akciókról. Arról, hogyan hitték akkor, hogy elég hangosnak lenni, elég dühösnek, és a világ majd megváltozik.

– Nem egymásba szerettünk bele először – mondta Emiko csendesen. – Hanem ugyanabba az eszmébe.

– Igen – bólintott Jüra. – Abba, hogy nem kell elfogadni mindent csak azért, mert így van.

Felidézték a merénylet előtti időket, azt az utolsó időszakot, amikor már tudták, hogy túl messzire mentek. Amikor a lázadás kifulladt, és a kormány maradt. A merényletet, ami Jürát majdnem megölte, és ami után nem látszott többé a közös út. Három év külön. Emiko elmondta, milyen volt nélküle: az üresség érzése, hogy minden éjjel arra gondolt, bárcsak akkor aludna el utoljára. Jüra pedig arról beszélt, milyen érzés volt felébredni egy testben, ami már nem teljesen az övé. Elmesélte milyen érzés visszatérni a túloldalról.

– Néha úgy érzem, mintha otthagytam volna magamból valamit – mondta halkan. – Mintha… nem lennék egész.

Emiko nem vágott közbe. Közelebb húzódott hozzá, lassan, engedélyt kérve a mozdulattal is. Jüra ölébe ült szemből. Az érintés még mindig nem volt mindennapos köztük. Egy kéz a másikén, egy vállnak döntött fej. Most Emiko finoman megfogta Jüra kezét. Nem szorította, csak tartotta gyengéden.

– Ezt érzed? – kérdezte.

Jüra lenézett az összekulcsolt ujjaikra.

– Tudom, hogy fogod a kezem – válaszolta őszintén. – A szenzorok jelzik. A nyomást, a hőmérsékletet. De… nem mindig tudom, hogy ugyanazt érzem-e, mint te.

– Félsz tőle? – kérdezte Emiko.

Jüra bólintott.

– Attól félek, hogy egyszer rájössz, hogy azt szeretted, aki voltam. Nem azt, ami lettem.

Emiko ekkor felállt. Megállt előtte, és minden bizonytalanság nélkül nyúlt Jüra pólójához.

– Megnézhetem? – kérdezte.

Jüra egy pillanatig habozott, majd bólintott. Ő is felállt és Emiko lassan lehúzta róla a pólót. Nem sietett. Az anyag finoman csúszott le Jüra válláról, feltárva az izmos testet, amit illesztési vonalak díszítenek. Némelyik keskeny volt, halvány, mások mélyebbek, alig simulva bele a bőrbe. A szintetikus bőr alatt finoman kirajzolódott a mesterséges izomzat kontúrja.

Emiko közelebb lépett. Ujjai végigkövették az egyik vonalat Jüra mellkasán.

– És ezt érzed? – kérdezte halkan.

Jüra lehunyta a szemét. Szíve határozottabban kezdett dobogni.

– Igen… de másképp. Mintha egy emlék lenne az érzésről.

Emiko kezei tovább vándoroltak. Váll, kar, nyak. Nem volt benne sietség, csak figyelem. Minden érintésnél megállt egy pillanatra, kérdezett, figyelte a reakcióit. Jüra beszélt. Elmondta, hol tompa, hol erősebb, hol furcsán üres az érzet. A hangja néha megremegett.

– Mi van, ha nem tudom megadni neked azt, amire szükséged van? – kérdezte végül. – Ha… nem vagyok elég?

Emiko ekkor felnézett rá. Kezét Jüra mellkasán hagyta, pontosan a szíve felett. Érezte, ahogy az izgalom miatt nagyokat dobban.

– Nézz rám – mondta.

Jüra engedelmeskedett.

– Nem azért vagyok itt, mert szükségem van valamire tőled – folytatta Emiko. – Hanem mert téged választalak. Így. Most. Ezzel a testtel, ezzel a múlttal. Minden egyes nap.

Közelebb lépett és lábujjhegyre állt, ajkai alig érintették Jüráét. A csók lassú volt, bizonytalan, mintha mindketten épp most tanulnák. Jüra karjaival körbefonta finoman Emiko derekát, másik keze az arcára simult.

– Ezt… ezt érzem – suttogta.

Emiko elmosolyodott, és újra megcsókolta. Keze lassan lejjebb csúszott, végig Jüra testén, jelezve, hogy nem csak kérdései vannak, hanem vágya is. A mozdulat nem volt tolakodó, inkább ígéret.

Jüra egy pillanatig még Emiko szemébe nézett, mintha engedélyt keresne benne, nem a mozdulathoz, hanem ahhoz, hogy elengedje magát. Emiko nem szólt semmit. Ujjai finoman rácsúsztak Jüra karjára, és ott maradtak. Ez elég volt.

Jüra hirtelen, de óvatos határozottsággal felkapta őt. Emiko halk, meglepett nevetéssel reagált, ami azonnal sóhajjá simult, ahogy karjai ösztönösen Jüra nyaka köré fonódtak. A teste meleg volt, élt, reagált. Jüra ezt azonnal érzékelte – nem szenzoradatként, hanem súlyként, feszülésként, lélegzetként a mellkasán. A léptei biztosak voltak, miközben az ágy felé vitte.

Amikor lefektette, nem sietett. Minden mozdulatával bizonyítani akarta magának, hogy képes gyengéd lenni. Emiko háta az ágyhoz simult, fekete, hullámos haja szétterült mögötte. Tekintete nem bizonytalan volt, hanem várakozó. Keze újra Jüra testéhez ért gyengéden, tudatosan, figyelve a legapróbb reakcióit.

– Ez milyen érzés? – kérdezte halkan.

Jüra odahajolt hozzá, homlokát az övéhez érintette.  
– Nem olyan, mint régen – vallotta be. – De érzem, hogy te érzed. És az… számít.

Emiko ujjai finoman végigkövették az illesztési vonalakat a hasán, nem kerülve ki egyiket sem. A mozdulat tele volt elfogadással. Ajkai Jüra bőréhez értek, lassan, érzékien, biztos választ adva.

Jüra szíve – legyen az bármiből is – hevesebben vert. A vágy nem robbanásszerű volt, hanem mély, lassú, mindent átható. Amikor fölé hajolt, és Emiko ujjai újra rásimultak a testére, Jüra tudta: ebben a pillanatban nem csak egy projekt volt. Hanem valaki, akit választottak. És aki viszontválasztott.

Emiko lélegzete elcsuklott, majd apró, visszafojtott sóhajok szöktek fel belőle, mintha nem is hangok lennének, inkább apró válaszok arra, ami éppen a testével történik. A légzése felgyorsult, szinte remegve vette a levegőt, ajkai résnyire nyíltak, és minden kifújt lélegzetében ott vibrált az izgalom. Nem volt hangos – sokkal inkább őszinte, olyan, amit nem lehetett megjátszani. Jüra ezt hallva és érezve értette meg igazán, hogy a pillanat súlyát a másik ember létezése adja meg.

A külvilág eközben megszűnt létezni. Nem volt kormány, nem voltak ellenségek, nem volt Kápolna. Csak két ember, akik most újra egymást választották. Hittek benne, hogy érdemes küzdeni egy jobb jövőért.

Abban a pillanatban nem ígértek örökkévalóságot. Csak annyit, hogy amíg lehet, együtt mennek tovább. És ez most elég volt.
