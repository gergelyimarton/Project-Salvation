A hacker búvóhelyén talált adatok csak részben hoztak sikert. Emiko napokon át próbálta összerakni a töredezett fájlokat, amiknek egy része végleg sérült, másik része viszont titkosítva maradt. A gépe előtt ült, a fény hidegen ölelte körbe – ujjai automatikusan jártak a billentyűzeten, mintha maga is a rendszer része lenne. Már közel egy hónapja dolgozott ezen – váltogatva a dekódolási módszereket, különböző irányokból próbálva feltörni az adatvédelmet. Néha úgy érezte, maga a fájl is védekezne ellene – figyel, reagál és csapdákat állít.

Apránként mégis kibontotta a titkokat. A képernyőn szövegtöredékek, nevek, és homályos térképek jelentek meg. Emiko kinyomtatta, kivágta, és a falra tűzte őket, piros fonalakkal kötve össze a szereplőket és eseményeket. A fal lassan egy groteszk pókhálóvá vált – a város alvilágának egy kis szelete, amit senki más nem látott ilyen tisztán. Minden vonal mögött egy ember volt, aki valószínűleg már halott. Emiko szemei már fáradtan siklottak végig a hálón, de a gondolatai tovább zakatoltak.

– Szóval mit tudunk? – motyogta maga elé, mintha felelne valakinek. – A két fejvadász a Black\_Inca tagja volt. Ez azt jelenti, hogy a klán még aktív. Az alagutakban talált hibridek viszont nem hozzájuk tartoznak... – Ujjával végighúzott egy piros fonalon, ami az YMANATICS logójához vezetett. – Ők implantátumokat szerelnek emberekbe. Gyilkoló gépszörnyeket csinálnak belőlük.

Hátrébb lépett, szemöldökét összeráncolta. – A maffiának kapcsolata van a Black\_Incaval, de nem tudjuk, milyen üzlet köti őket össze. Fejvadászmegbízások? Emberkereskedelem? – hangja elhalkult. – Hetven százalék, hogy benne vannak. Túl sok az eltűnt személy, és az elnémított tanú.

A sarokban a droid mozdulatlanul állt. A fekete és sötétzöld ruházat alig engedte, hogy a gyér fényben formát nyerjen. A köpeny árnyékot vetett a falra, mintha egy másik alak is figyelné Emikót. Lassan odafordult, a tekintete végigsiklott a fémes ízületeken, a mozdulatlan fej körvonalán.

– Te mit gondolsz? – kérdezte halkan. – Szerinted miért rabolnak el embereket? – Hangjában keserűség csengett. Tudta, hogy nem kap választ, de a kimondott szavak oldották benne a feszültséget. – Hát... nekem sincs több ötletem. – Vonta meg vállát, majd visszafordult.

Ekkor eszébe jutott, hogy Jürát már rég nem látta. Aznap reggel, amikor elment, nem mondta, hová tart. Semmi üzenet. Egy pillanatra végiggondolta, vajon ismét bajba került-e, de aztán megrázta a fejét. Túlságosan fáradt volt a spekuláláshoz. A gondolatai egyre tompábban keringtek, és érezte, hogy elnehezül a feje. Felállt, megdörzsölte a halántékát. – Ennyi mára elég – sóhajtotta. – Sétálnom kell egyet.

Kint már késő délután volt. A nap sugarai aranyszínűre festették a várost, a levegőben pedig ott lebegett a szmog. Emiko egy távolabbi park felé vette az irányt, ahol a természet még nem adta fel a küzdelmet a város ellen. A járda résein mohák és apró virágok nőttek, a fák között madarak rebbentek fel, mintha ők is ide menekültek volna.

A park szélén megállt, körülnézett. Egy kisebb csoport ült a fűben, kör alakban, szürke, semleges öltözetben. Emiko kibernetikus szemével ráközelített a jelenetre: a kör közepén egy férfi ült, előtte egy tál, amit lassú mozdulattal megkongatott. A hang tisztán, élesen rezgett végig a parkon, mintha a levegő is megtisztult volna tőle. A körben ülők csendben figyeltek, mélyen lélegeztek, és minden mozdulatukban nyugalom volt.

Emiko elnézte őket egy ideig. Nem tudta, pontosan mit érez – talán irigységet. Valami megmagyarázhatatlant. – Lehet, nekem is jót tenne… – suttogta.

Ahogy tovább sétált, a zajok elhalkultak körülötte. A fák koronája tompította a város moraját, a fény áttört a levelek között, és a szél lágyan fújt végig a haján. A mozdulatok lassultak, a gondolatok kitisztultak. Egy rövid pillanatra elhitte, hogy talán még van hely a békének ebben a világban.

Aztán a csendet átszúrta egy éles sikítás. Emiko megállt, a testében minden izom megfeszült. A hang egy gyereké volt – fájdalmas, kétségbeesett. A sírás és a kiabálás irányából felismerte, hogy nem messze lehet, talán a park belsejében. Azonnal mozgásba lendült, hangtalanul futott az ösvényen, figyelve minden neszt, míg végül elért egy tisztáshoz.

A bokrok mögül, árnyékba húzódva figyelte a jelenetet. A levelek között átszűrődő napfény éles foltokat vetett a tisztásra, mintha maga a természet is tétovázna, lássa-e ezt. Hat férfi állt körben, a fűben pedig mozdulatlanul feküdt egy másik ember – az apa, akinek teste még rángatózott egy pillanatra, mielőtt végleg elcsendesedett. A többiek két alakot tartottak sakkban: egy fiatal nőt és a karjába kapaszkodó kislányt. Az anya arcát könny és vér pettyezte, szeme vadul cikázott a támadók között, ösztönösen kereste a menekülés esélyét.

Emiko térdre ereszkedett, előhívta kibernetikus szemének optikai zoomját. A látómezője kitágult, a részletek kiélesedtek. Látta az emblémát a férfiak ruháján — fekete kígyó a háromszögben, a maffia jele. A bőrük alatt fémből készült szálak futottak végig, nem volt kétség: ezek nem egyszerű emberek, hanem a maffia katonái.

Az egyikük közelebb lépett a nőhöz. A kislány sikoltott, és az anya a támadó arcába karmolt. A férfi hátrahőkölt, káromkodott és ütött – a becsapódástól összeroppantak a nő arcában a csontok, ő pedig a földre zuhant. A gyerek térdre rogyott, próbálta ébreszteni az anyját, de a vér már rohamosan folyt az asszony arcából.

Emiko megfeszült. Felvételt indított. Minden mozdulat, minden arc, minden fegyver beégett a memóriájába. De nem mozdult. Tudta, ha közbelép, ő is célponttá válik — és most többet ér az, ha bizonyítékot szerez.

A vezetőnek tűnő férfi elővett egy kis fémtokot. Kattintás, majd egy vékony tű villant fel. Odalépett a kislányhoz, aki hátrált volna, de két másik megragadta. A férfi nyugodt mozdulattal a nyakába szúrta az injekciót. A gyerek szeme elkerekedett, egy pillanatra megrogyott, majd magatehetetlenül esett össze. A nő még látta, és minden erejét összeszedve próbált felkelni. A férfi odalépett hozzá, majd az anya gyűlölettől fűtve vért köpött a férfi arcába. Az ránézett, mosolyra húzta a száját, és egy erős ütést mért a gyomrába, majd neki is egy tűt is szúrt a nyakába. Lassan ő is elcsendesedett.

A vezető körbepillantott, majd élesen csettintett az ujjával. A hangra a többiek azonnal felfigyeltek. Egy pillanatra csak a szél mozdult, a levelek zizegése kísérte a parancsot, amit halk, de kimért hangon adott ki:

– Szedjétek össze a testeket. Mindet.

A férfiak mozdulatai egyszerre lendültek. Ketten a nőhöz mentek, másik kettő a gyermeket emelte meg, mintha csupán csomag lenne. A vezető eközben a földön fekvő férfihoz lépett, akinek teste még nem hűlt ki teljesen. Leguggolt mellé, a kezét a nyakára tette, majd a szeme sarkából a többiekre nézett.

– Ezt is visszük. Még friss... hasznos lehet.

A férfi hangjában nem volt érzelem, csak rideg szakmaiság, mintha egy gép állapította volna meg a tényt. Az egyik beosztott bólintott, majd egy vastag fekete leplet húzott elő. Beletekerték a testet, a vér sötét foltokban szivárgott át a szöveten, miközben a karjai élettelenül lógtak a föld felé.

Egyikük hátizsákjából előkerült egy apró, lebegő drón, amely tompa zümmögéssel aktiválódott. A drón kivetített egy holografikus térképet, rajta kék vonalak mutatták az útvonalat a kivonási ponthoz. A vezető intett.

– Mozgás\!

A férfiak egy utolsó pillantást vetettek a tisztásra, majd a testeket magukkal cipelve elindultak a fák között. A földön vércseppek maradtak utánuk, melyek lassan beszivárogtak a talajba, mintha a természet próbálná elrejteni a történteket.

Emiko a bokrok mögül nézte, ahogy az alakokat elnyeli a sűrű erdő. A levegőben még ott lebegett a félelem. A drón halk zúgása is elhalt, és a park újra csendbe burkolózott — de a csend most sűrűbb volt, mint előtte.

A fák között eltűnő árnyak mögött Emiko tekintete a távozó testet követte, akit „hasznosnak” neveztek. Egy pillanatra ökölbe szorult a keze. Tudta, mit jelent ez, és most már biztos volt benne, hogy az emberrablásoknak, valami sokkal sötétebb célja van.

Emiko óvatosan követte az emberrablókat a fák között. Léptei puhák voltak, alig érintették a talajt, minden mozdulatát a félelem és az adrenalin hajtotta. A banda hangtalanul haladt előtte, csak a cipők surrogása és az ágak halk reccsenése törte meg a csendet. Hosszú percek teltek el, mire a park pereméhez értek, ahol egy rozsdás kupolájú csillagvizsgáló emelkedett ki a lombok közül. Az épület előtt egy furgon parkolt, mellette egy férfi cigarettázott, a parázs vörösen izzott az kezében.

Amint a bandatagok előléptek a fák közül, a férfi ingerülten tárta szét karjait.  
 – Na végre\! Mi tartott ennyi ideig?\! Már rég úton kellene lennünk\! – mordult fel.  
 – Csendet\! Biztosra kellett mennünk, hogy zavartalanul hajtsuk végre a műveletet – felelte hűvösen a rangidős.

Intett a többieknek, hogy pakolják a testeket a furgonba. Ő maga a sofőrhöz lépett, és halkan beszélt vele, mintha csak egy logisztikai egyeztetés folyna, de Emiko túl messze volt, hogy hallja a szavaikat. A mozdulataikból ítélve a szállítási útvonalról tárgyaltak. Emiko közben felvételre rögzített mindent, a fák sötétje mögül figyelve.

Amikor a testeket a járműbe emelték, a sofőr, a vezető és egy másik férfi beszálltak, majd a furgon tompa zúgással elindult a város felé. A maradék négy ember az épület mögé ment, és Emiko hallotta, ahogy a motorok felbőgnek. A következő pillanatban már csak a kipufogógázok szaga és a kavicsok zörgése maradt utánuk.

Emiko gyorsan jegyzetelte a rendszámokat, majd megpróbált csatlakozni az otthoni számítógépéhez, de a park sűrűje elnyelte a jelet. Az árnyékolás miatt minden eszköze használhatatlanná vált. Ekkor pillantotta meg a csillagvizsgáló antennáját, és tudta, hogy az lesz a kulcs. Elindult a lépcsősoron felfelé, a korlát hideg vasát szorítva, amíg meg nem látta a lezárt, felfelé vezető létrát. A kallantyú magasan volt, elérhetetlen. Körbenézett, keresett valamit, amivel meg tudná oldani. Lent a lépcsőn megpillantott egy letört cserépdarabot.

– Gyerünk, most ügyesnek kell lenned – suttogta, miközben célzott.  
 Az első dobás elvétette a kallantyút.  
 – Fenébe\! – morrant fel. – Na, mégegyszer.  
 Másodszor eltalálta, de a rozsdás zár meg sem mozdult.  
 – Jürának ez elsőre menne – dühöngött magában. – Persze ha a droidomat használhatnám, nem lenne ez ilyen nevetséges\!

Még egyszer próbálta, most minden erejét beleadva. A cserép koppant, és a kallantyú engedett. A létra hangosan csapódott a földre.  
 – Háh\! Na ki a király? Hát persze, hogy én\! – nevetett fel halkan, majd felkapaszkodott a tetőre.

Ott az antenna vezérlőpaneljéhez sietett, levette a rozsdás fedelet, és félretolta a pókhálós kábeleket. Elővette a kis hordozható számítógépét, rácsatlakozott a rendszerre, majd elindította a távoli elérést. A kapcsolat néhány másodperc alatt felállt. Aktivált egy profilozó algoritmust, amely az előzőleg feltört városi kamerák és közlekedési rendszerek adatait használta. Megadta a rögzített rendszámokat, és parancsot adott a mozgásuk követésére.

Miután a program futni kezdett, lezárta a kapcsolatot és elindult lefelé. A park most hosszabbnak és sötétebbnek tűnt, mint valaha. Légzése zihálássá vált, tüdeje égett, lábai reszkettek, mégis futott tovább. A napkorong utolsó fényei narancssárgára festették a fák lombját, mielőtt a sötétség teljesen elnyelte volna a parkot.

A kijáratnál leintett egy taxit, zihálva beszállt, és sietve utasította a sofőrt:  
 – Induljon, gyorsan\!

A hátsó ülésen már újra a számítógépén dolgozott. A profilozó talált valamit: a furgon a város nyugati oldala felé haladt, miközben a motoros kísérők eltérő útvonalakon oszlottak szét, hogy ne keltsenek feltűnést. A jel időnként megszakadt, de Emiko összerakta a mintát. Tudta, merre tartanak.

Amikor a taxi megérkezett, kiszállt és szinte rohanva vette a lépcsőket. A korlátba kapaszkodva húzta magát futás közben. Beesett a lakásába, csatlakoztatta a kábelt a tarkójába, és azonnal elkezdte keresni a környékbeli drónokat. Talált néhány egységet, de túl messze voltak a célterülettől. Gyors parancsokat adott, hogy a levegőben közelítsenek, majd nekiállt feltörni a nyugati szektor kommunikációs antennáit. A város azon része elavult protokollokon futott – gyenge védelmek, régi szoftverek. Nem volt sok idő mire bejutott.

Mosoly suhant át az arcán, mikor az első kapcsolat megnyílt. Tudta, hogy ez még csak a kezdet, és érezte, hogy képes lesz visszavágni.

A célpont végül egy elhagyatott gyártelepre érkezett meg a hajdani Jōetsu területén. A komplexum közvetlenül a városfal mellett húzódott, azon a szakaszon, ahol a fal mögött már a Japán-tenger sötétje kezdődött. A távolban, a fémkapuk mögött, lassan ringatózó páncélozott hajók fényét tükrözte vissza a víz. Emiko gyorsan összerakta a képet: az elrabolt családot a városfalon túlra akarják vinni — valószínűleg eladni, vagy még ennél is borzalmasabb célra felhasználni.

A drónjai már a helyszínen voltak, és a magasból tiszta rálátást biztosítottak. A lámpáikat kikapcsolta, nehogy bárki észrevegye őket a fekete, csillagtalan ég alatt. A gyár udvarán több automata droid is dolgozott, raklapokat cipelve, de Emiko irányítása alá vonta mindet. Egy rövid villanás jelezte a hálózati átvételt, majd a gépek leálltak, és újraindulás után már csak az ő parancsait várták. A futószalagok megálltak, a gépzaj elhalt — a telep halotti csendbe borult.

A furgon ekkor gördült be a kapun. A sötét jármű mellett már egy másik csapat várakozott. Perceken belül további furgonok jelentek meg — mind ugyanazt szállították: testeket. Emiko automatikusan rögzített minden képkockát. A férfiak kiszálltak, de már egyikükön sem volt a megszokott embléma; útközben átöltöztek, hogy eltűnjön minden azonosító jel. A testeket egymás után cipelték egy nagy, jelöletlen konténerhez.

Ekkor mozdult Emiko. A droidok egyszerre aktiválódtak, és hangtalan árnyékokként indultak meg a konténerek felé. De Emiko mindig szeretett egy kis színházat vinni a műveleteibe. Egyetlen droidot előreküldött, amely a reflektor fényébe lépett, majd mozdulatlanul megállt. A bandatagok először megtorpantak, majd vállat vontak, és folytatták a munkát. A droid ekkor felemelte karját, és rájuk mutatott. A levegő megfagyott. A következő másodpercben minden irányból gépek bukkantak elő, gyors, mégis természetellenesen merev mozgással.

A bandatagok káromkodva próbáltak védekező alakzatba állni, de már késő volt. A lövések egymás után dördültek, a droidok pedig hullottak, de mindig újabbak léptek elő a sötétből. Mozgásuk kísérteties volt, mint egy mechanikus zombi hadseregé. Amikor a tárak kiürültek, a férfiak kétségbeesetten fegyverrel, vasrúddal, puszta kézzel támadtak. A droidok acélkezei szétzúzták a csontokat, a fémujjak belemartak az emberi húsba. Vér fröccsent a falakra, a földre, a vaslépcsőkre. Egy férfit két droid a végtagjainál fogva feszített szét, míg egy harmadik a hasába markolt, és lassan kirántotta a beleit. A férfi üvöltve nézte végig, ahogy a szervei távoznak a testéből és ő maga pedig két darabra szakad. A sikolyok betöltötték a gyártelepet, fém és szakadó hús hangja keveredett az éjszakában.

A vérengzés már a végéhez közeledett, amikor hirtelen minden droid mozdulatlanná dermedt. Emiko döbbenten nézte a képernyőt.  
 – Mi a…? – sziszegte. Gyorsan újracsatlakozást próbált indítani, de a rendszer nem válaszolt. Egyesével minden egység offline állapotba került. Az utolsó kamera képén három túlélő látszott – az utolsó bandatagok – akik reszketve próbáltak fedezéket keresni.

– Mi történik? – kiáltotta. – Pedig már majdnem megvolt mind\!

Ekkor a gyártelep fényei kialudtak. A képernyő teljes sötétségbe borult, csak a hőkamerák vörös sziluettjei maradtak láthatók. A kereskedelmi kapu felől alakzatban közeledő figurák tűntek fel — fegyveres egység, profi mozgás, katonai pontosság. Behatoltak a területre, biztosították a terepet, majd szó nélkül agyonlőtték a három megmaradt bandatagot. Nem hagytak szemtanúkat. A drónok jele is eltűntek ezután. Teljes csend.

– Mi a kénköves… – Emiko az asztalra csapott, a képernyő megremegett. – Valaki blokkolta a jelet. Vagy kizárt a hálózatból? De a felvételek… megvannak!

Kirántotta magából a kábeleket; a csatlakozók kattanó hanggal oldottak ki, majd csapódtak a padlónak. Felállt, remegett a dühtől. Kinyitotta a hűtőt, kivett egy energiaitalt, és húzóra megitta a felét. A szeme dühösen csillogott.  
 – Ki kell derítenem, ki volt az a rohadék, aki keresztbe tett nekem.

Visszaindult az asztalhoz, de pár lépés után megszédült. A falnak támaszkodott, próbált továbbmenni, de a lábai remegni kezdtek. Minden lélegzetvétel nehézzé vált, a látása elmosódott, mintha víz alól nézne. Még két lépést tett, majd a teste megrogyott, és hangtalanul a földre zuhant az asztal mellett. A számítógép képernyője villogva jelezte: *kapcsolat megszakadt*.