Emiko megdermedt. Nem értette, amit lát. A két groteszk ember-gép hibrid támadó, akik pillanatokkal ezelőtt a halálát akarták, most valami ismeretlen ellenféllel szemben álltak meg. A kapucnis alak mozdulatlanul állt közöttük, mintha a világ lelassult volna körülötte. Kezében egy hosszú penge villant, halvány fények táncoltak a felületén. Az arcát teljesen takarta az árnyék, csak a kapucni alól kilátszó szája sarka feszült meg egy pillanatra, ahogy levegőt vett.

A támadók kattogó hangjai egyre gyorsultak, ideges, nyugtalan ritmusban. Mint amikor egy gép túlmelegszik és vészjelzést ad. Mindkettő ráugrott a fekete kabátos alakra. Az első pengecsápjaival próbálta szíven döfni, de az idegen egyetlen mozdulattal félrelépett, a penge a falba fúródott. Abban a pillanatban a kard végigsuhant a levegőben, és az egyik hibrid karját félig levágta, szikrák és fekete folyadék fröccsent minden irányba.

A másik nem habozott. Alulról vetette magát rá, a csáprágói kattogva mozogtak, mintha darabokra akarta volna tépni a hús-vér embert. A kapucnis nem engedte közel: lába hegyével oldalba rúgta, majd a pengével kettévágta az egyik mechanikus lábát. A szörny hörögve és csikorogva zuhant a betonra, a teste ideges rángásba kezdett, de még így is kúszott tovább Emiko felé.

A lány szíve vadul vert. Tudta, hogy pillanatokkal ezelőtt biztosan meghalt volna. Kezei remegtek, a fegyver még mindig a kezében volt, de nem bírt lőni. Minden figyelme a fekete kabátos harcosra szegeződött.

Az első hibrid újra támadásba lendült. Csápjai gyorsan, szinte láthatatlanul csattantak, mintha egy rovar villámgyors lábai csapnának le. A kapucnis azonban emberfeletti reflexekkel mozdult: pengéje két íves vágással keresztbe hasított a levegőben, és a szörny teste két darabra hullott. A kattogás elhalt, csak egy visszhangzó fémcsikorgás maradt utána.

A másik hibrid, az, amelyik még kúszott Emiko felé, egyszerűen fel lett szegezve a falhoz. A hosszú penge beleszúrt a mellkasába, és a falhoz szorította, amíg a gép-szerkezet élettelenül lógni kezdett.

Csend.

Csak Emiko zihálása és a távoli csöpögő víz visszhangja maradt a földalatti járatban. A lány lassan feltápászkodott, még mindig könnyeivel küszködve. Tekintete találkozott a kapucnis idegenével.

Az alak lassan kihúzta fegyverét a falba szorított lényből, majd megtörölte egy szakadt rongyban. Nem szólt semmit. A mozdulatai hidegek, katonásak voltak.

– Jól bánsz a fegyverrel. – szólalt meg a kapucnis idegen.

A beszéde ismerős volt. A hangja is emlékeztette Jürára

– Ki… ki vagy te? – kérdezte végül Emiko, hangja rekedt volt a félelemtől és az izgalomtól.

Az idegen nem felelt azonnal. Csak nézte őt. A szemei fénylettek a félhomályban, mintha nem is ember lenne. Végül lassan megszólalt, mély, rekedtes hangon:

– Nem itt és nem most. Mozgásban kell maradni. Követnek minket.

Emiko összerándult. – Követnek? – ismételte hitetlenkedve, de valahol mélyen tudta, hogy igaza van. Már hetek óta érezte azt a nyomasztó árnyékot maga körül, mintha minden lépését figyelné valaki.

A kapucnis férfi hátat fordított neki, és a szoba kapuja felé lépett. – Ha életben akarsz maradni, most velem jössz.

Emiko belül tiltakozott. Megtanulta, hogy soha ne bízzon senkiben. Főleg nem egy olyanban, aki úgy mozog és öl, mint egy gép. De ugyanakkor… megmentette az életét. És valami ismerős is volt benne, bár nem tudta megmagyarázni.

Ösztönösen követte.

Ahogy közeledtek a kapuhoz, a lézeres riasztó vörös fénye még mindig vibrált. Emiko tudta, hogy ha egyszer beléptek, valaki odakint tudni fogja. A kapucnis elővett egy apró eszközt, odanyomta a panelhez, és a rendszer azonnal lefagyott. Mintha sosem létezett volna.

– Hogyan… – kezdte Emiko, de a férfi félbeszakította.

– Nincs idő kérdésekre. Bent beszélünk.

Beléptek a pánikszobába. A helyiség tele volt porral, rég elhagyott gépek és régi szerverek álltak sorban, mint rozsdaette csontvázak. A levegőben égett kábelek szaga terjengett, mintha valaki nemrég bekapcsolta volna a rendszert.

Emiko rögtön észrevette: a központi konzol újra működésben volt. Fények villogtak rajta, adatfolyamok peregtek végig a képernyőkön.

– Ez… lehetetlen – suttogta. – Évek óta kikapcsoltam mindent.

A kapucnis lassan Emikóra nézett. – Nem te voltál.

– Akkor ki? – kérdezte a lány, most már reszketve.

Az idegen közelebb lépett a monitorhoz, és néhány parancsot beírt. Azonnal felvillant egy sor adat, és Emiko szemei kitágultak, amikor meglátta a nevet:

Jüra.

A világ megszűnt körülötte létezni. A mellkasában valami elszorult, minden levegője elfogyott. A régi név, amelyet hónapok óta hajszolt, most itt villogott előtte, a saját rendszerének közepén.

A férfi lassan felé fordult, a kapucnit hátratolta, és Emiko végre meglátta az arcát.

Egy pillanatra minden elnémult.

Az idegen arca… ismerős volt. Túl ismerős. Mindenhol hegek borították, közel felismerhetetlen volt.

– Jüra… – suttogta Emiko, szinte elhaló hangon.

A férfi szemei sötéten csillogtak. Nem mondott igent. Nem mondott nemet sem. Csak annyit felelt:

– Nem az vagyok, akit ismertél. De egy kis részed bennem, hozzád húz.

Emiko hitetlenkedve közelebb lépett. Könnyek gyűltek a szemébe, az arca megremegett, ahogy a sírás áttörte az eddig tartott falakat. A könnycseppek végiggördültek az arcán. Jüra kabátujjával óvatosan letörölte őket. Most magasabbnak tűnt. Erősebbnek. Egyáltalán nem hasonlított arra a fiatal férfira, akit utoljára látott.

Emikóból kitört a zokogás, és szorosan átölelte. Percekig sírt a karjaiban, míg végül kifulladt a fájdalomból. Ezután leültek egymással szemben a kanapéra.

Jüra rekedt hangon kezdett mesélni. A pályaudvari merénylet után teste gyakorlatilag romokban hevert: leszakadt végtagok, belső vérzések, a bőre szénné égett. A halál csupán pillanatokra volt tőle. Egy mentőcsapat mentette ki a vízből, majd egy titkos kutatóállomásra szállították. Ott, egy „Anya” nevű doktornő felügyelete alatt, egy új fejlesztés első alanya lett.

Teljesen emberinek tűnő, de szintetikus testet kapott, amely ellenáll a lövedékeknek, a hőnek, emberfeletti erővel, valamint sebességgel rendelkezik. A külseje átlagosnak tűnik, senki sem érzékeli a különbséget. Szíve mellett egy apró reaktor dobog, ami energiát szolgáltat, és a sérült szerveit új, mesterséges tüdő, gyomor, máj és vesék helyettesítik. Teste képes „hiperfókusz” állapotba kapcsolni, ideiglenesen fokozva az adrenalint és koncentrációt. Tökéletes harcost csináltak belőle. Ám az új élet ára a folyamatos felügyelet: nyomkövetőt visel, rendszeres kontrollvizsgálatokra kell járnia, és testét nem lehet leválasztani — az elszakadás halálhoz vezetne.

Emiko folytatta. Elmesélte, hogyan vált a kiberalvilág egyik legkeresettebb hackerévé, hogyan küzdött fel a ranglétrán. Beszélt az új implantátumáról, a testébe épített csatlakozókról, a lakásáról és a játékszereiről. Elmondta, hogyan sötétült el a politikai elit, amíg Jüra eltűnt.

– És közben mindenki csak bólogat – mondta keserűen Emiko. – Senki sem mer szólni.  
– Ugyanaz a város, amit ismertünk, és mégis… mintha másik világ lenne – válaszolta Jüra, majd lehajtotta a fejét.  
– Nem másik világ – nézett rá a lány. – Ugyanaz, csak mi lettünk idegenek benne.

Mielőtt folytathatták volna, a konzol képernyői egyszerre vörösen villogni kezdtek. Figyelmeztető jelek, betörési kísérletek, titkos csatornák nyíltak meg. A rendszer ismeretlen adatokkal telt meg. Valaki más is bent volt. Valaki, aki ugyanúgy hozzáfért, mint ők.

A hangszóróból rideg, gépies hang szólalt meg:  
 – „Behatolás észlelve. A rendszer kiürítése megkezdődött. A Purgatórium-protokoll aktiválva.”

Emiko szíve kihagyott egy ütemet. A szoba fényei kialudtak, minden rendszer leállt, és az egész lakás átkapcsolt a tartalék energiaforrásra.